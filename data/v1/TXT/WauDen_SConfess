Ci comence la vie de saint Jerosme . Seinz Jerosmes fu nez de haute lignie , d ' un chastel qi fu apelez Stridons , si estoit en la marche d ' Almasse et de Pannonie , mes il est destruit grant tens a , si come sont pluseurs autres viles qi ja furent de grant noblece . Li peres seint Jerome eut a non Eusebius qi mout fu preudom et sages . Li filz l ' ensivi mout bien de science , si com voz porroiz oïr et entendre . Qant seinz J ﻿ eromes fu enfes , il deguerpi son pere , por ce q ' il voloit ensivre la seinte Euvangile . Il vint au rivage de la mer par la volenté nostre Signor , si entra en une nef qi a droit cours le porta a la cité de Rome . Et qant il i fu venuz , il ala au mostier monsigneur seint Pere et seint Pol , les apostres nostre Signor . La aprist il premiers greu et latin par grant diligence et si ensivi la loy nostre Signor del tout en tout molt benignement et fu ordenez a prestre et fez chardonaus en la cité de Rome . Et en sa jovenece fu il ensigniez et apris et doctrinez de toz les hauz mestres qi i estoient adonc . Il sot greu et latin et ebreu et araboi et caldeu , plus c ' on ne porroit conter ne dire . De Rome se departi il , si s ' en ala en Jerusalem . La fu il petit de tens , si s ' en ala , car il se pensa q ' il voudroit vivre en tel maniere qe s ' arme ne fust dampnee et estre pres de la ou nostre Sires fu couchiez et levez , si vint a l ' evesqe de la cité , si li requist q ' il li donast la parosse de l ' eglisse de Bethleem por la estorer une eglisse ou il peüst arrester toz les jorz de sa vie . Li evesqes li otroia molt benignement , si com il ot droit . Dont fist seinz Jeromes une eglisse en Bethleem ou il mist preudes omes ensamble o lui en confrarie qi vesquissent ensamble o lui desouz la riule des apostres . La translata il les livres ebrieus en latin et Daniel de caldeu en latin et le viez testament et le novel , si com nos l ' avons encore escrit . Mout fu seinz Jeromes preudom et de grant science et mout enlumina seinte eglisse , car il translata d ' ebreu en latin les . . prophetes et le psautier aussint et mout mena seinte vie . Ne porroit estre qe nuz hom racontast toz ses fez , car trop seroit longue chose , mes je vos dirai un miracle q ' il avint en l ' eglisse ou il arrestoit ensamble o ses freres , si com je vos ai devant dit , en Bethleem si com je l ' oï raconter as religieus homes qi i furent et einsint comence : Un jor avint qe , la ou messires seinz Jeroimes estoit a la leçon c ' om list devant les freres si com il est encore costume , qe uns granz lions entra en l ' encloistre , la ou li frere seoient qi clochoit a trois piez por le qart q ' il avoit malade . Qant li frere le virent , il furent mout espoentez et por la poor q ' il en orent , s ' en tornerent il li pluiseur en fuies . Seinz Jeroimes ne le dota mie , einz ala encontre aussint com se ce fust uns hostes qi li venist por herbergier et li lions vint devant lui , si li mostra la plante de son pié ou il avoit la bleceüre . Dont apela seinz Jeroimes ses freres , si lor conmanda q ' il li lavassent le pié mout docement et si quisissent por quel chose il clochoit , si troverent qe li lions estoit bleciez d ' un estoc , si estoit li fuz remes dedenz la plaie . Seinz Jeroimes li fist treire et si l ' asouaga et gueri en meïsmes l ' eure . Li lions deguerpi tote la maniere de sa felonie et si demora en la meson aussint come une beste dontee . Qant ce vit seinz Jeroimes , il parla a ses freres et si dist : Beaus signor , or esgardez qele oevre cis lions nos porroit faire qi a nostre Signor fust plesans et pourfitable , car , si com je croi , nostre Sires qi puissanz estoit de lui guerir ne l ' envoia mie ci tant seulement por la garisson de son pié com por la demostrance q ' il nos aidast en nostre service . Dont respondirent li frere mout humlement et si distrent : Beaus peres , tu sez bien qe nostre asne qi la busche soloit aporter auroit mestier d ' une garde qui a lui fust ententive , car nos resoignons mout qe aucune cruele beste ne le devore qi nos en face damage . Et por ce , s ' il te plest , comande a cest lion q ' il prenge garde a cest asne et si le meint en pasture et si le gart a l ' aler et au venir en meson , car ce nos samble la miudre chose a fere . Einsint le fist seinz Jeroimes , car il comanda au lion q ' il gardast l ' asne par grant diligense . Et il si fist a guise de bon pasteur et en quel c ' onqes leu qe li asnes alast em pasture , estoit li lions ensamble o lui et si li fu bons desfenderres et bons aidierres s ' il en eüst mestier , qant li asnes revenoit en meson por fere s ' oevre qi ja l ' avoit a costume mout bien , et li lions ensamble o lui . Tant ala einsi la chose qe li lions remena son asne en pasture un jor q ' il avoit ja ceste oevre grant piece demenee . Dont avint qe granz talenz de dormir prist au lion q ' il se coucha et endormi mout fermement si come sa nature li aportoit et ensignoit . Si com li lions dormoit en tel maniere , il avint qe marcheant passerent par iluec qi por huile acheter s ' en alerent en Egypte . Qant il virent l ' asne tout seul en la pasture et sanz garde , il le pristrent , si l ' en menerent par felenesse covoitise . Aprés ce petit d ' eure s ' esveilla li lions qi ne savoit mot de son domache . Et lors comença a querre l ' asne qi li estoit en garde charchiez . Et qant il ne le pot trover en la pasture , il fu mout dolenz et pleinz de grant angoisse , si comença a aler une grant piece del jor amont et aval , sus et jus , tot muiant por ce q ' il voloit trover la beste q ' il avoit perdue . Et qant il vit qe trover ne la porroit en nule maniere et qu ' il en avoit l ' esperance perdue , il vint a la porte de l ' abeïe sanz l ' asne et arresta defors ne n ' osa mie entrer dedenz por le mesfet q ' il fet avoit , si com il soloit entrer , qant il ramenoit l ' asne de la pasture . Qant seinz Jeroimes et li frere de la meson virent le lion arrester a la porte de l ' abeïe sanz l ' asne et q ' il avoit tant atargié q ' il n ' estoit revenuz a droite heure , si com il soloit , il cuidierent q ' il eüst ocis lor asne et mengié et por ce ne li voudrent doner tel viande com il soloient doner , einz li disoient : Va t ' en et si mengue la partie qi t ' est remese del asne qe tu as ocis , si raempliz ta glotonie ! Et encore deïssent il ce , il ne le savoient mie certainnement se li lions avoit fet le mal qu ' il sus li metoient . Et por ce savoir s ' esmurent ne sei qanz des freres , si s ' en alerent a la pasture ou li lions soloit l ' asne mener , si qistrent d ' une part et d ' autre , s ' il ja par aventure trovassent aucune enseigne ou aucune trace del sanc de lor beste , mes onqes tant ne sorent qerre q ' il en peüssent trover enseignes ne noveles . Dont le noncierent einsi a seint Jeroime . Qant il l ' oï , il parla , si dist : Beaus freres , je voz proi qe vos soffrez em pes le domache de l ' asne et si ne leidengiez ne enchaciez cest lion , mes donez lui sa viande tele com il la soloit avoir et si le norrissiez q ' il ne defaille . Si alez el bois et tailliez la buische , si com vos soliez , si atelez le lion el leu de l ' asne , si la noz atrera . Einsint le firent li frere com seinz Jeroimes lor conmanda . Li lions fu remis en la porte , si rot sa grace et aloit chascun jor au bois ensamble o un des freres ou ensamble . . et el leu de l ' asne lor aportoit et atreioit busche . Einsint esploita par ne sai combien de tens , tant qe un jour vint q ' il ot oevre lessie . Adont s ' esmut par la volenté nostre Signor si com je cuit . Encore fust il mue beste , si s ' en ala a la champaigne por enquerre s ' il sauroit ja par aventure noveles de son compaignon . Dont cercha par toz les angles del bois et fosses et qarrieres et ala tant q ' il fu mout lassez et q ' il vint en un haut leu qi estoit el comun chemin . Qant il fu la venuz mout traveilliez et molt angoisseus de la voie , il resgarda si loing com il onqes pot environ lui , si vit homes qi chameus charchiez amenoient et devant tote la rote venoit li asnes et por ce q ' il estoit trop loing por lui conoistre , se mist il a la voi encontre . Costume est en cele region qe qant marcheant meinent chameus por aporter granz fes de lonteignes contrees , q ' il ont un asne qui porte en son col une corde a qoi li chamel sont liiez , si s ' en vet devant et li chamel le sivent tout soef le pas li uns aprés l ' autre sanz issir de voie et einsint sivoient adés l ' asne li chamel solonc ceste costume . Qant li marcheanz virent le lion et il l ' aproismierent , il orent grant poor . Li lions reconut l ' asne , si comença a muire mout durement et lors lor corut seure , mes il n ' en bleça nul ne ne fist mal de lor cors ne grevance , car li marcheanz deguerpirent totes lor choses , si s ' enfoïrent por la poour de la beste q ' il veoient venir grant et hisdeuse . Et si com il s ' en fuioient , li lions mujoit et si feroit la terre de sa keue mout durement . Li chamel qi charchiez estoient erent molt espoentez . Lors les acuelli li lions , si les enmena devant lui et chaça tant q ' il vindrent atout l ' asne a l ' abeïe . Qant il vindrent a la porte et li frere les virent , il alerent a seint Jeroime , si li distrent . Qant il oï ceste novele , il issi fors , si conmanda a ovrir les portes et puis si dist : Descharchiez nos ostes des fes qe il portent , puis lor donez a mengier et aprés esgarderons qe nostre Sires voudra a nous demostrer , qi si serf somes , de ceste chose demostrer et fere . Li frere firent ce q ' il conmanda et atornerent mout bien les chameus et aaisierent . Li lions comença a aler molt liement par tout l ' encloistre de l ' abeïe , si se coucha devant chascun frere , aussi com s ' il vousist dire q ' il n ' avoit mie faite la felonie c ' on li avoit sus mise . Qant ce virent li frere , il firent lor peneance por la cruiauté del blasme dont il l ' avoient reté a tort , car adont estoient moine piu et doz ne ne savoient mie tant de mal , come il sevent ores . Ceus qi or sont het nostre Sire . Nus n ' en porroit conter ne dire Lor maus ne lor malaventures . Deu heent et les Escritures Et lor ordre mescest del meins . Ja nus preudom n ' ert lor compeins Qi ne s ' en plaigne , c ' est la fins . En moine a plus de larrecins Qu ' en usurier de fauseté . Et se li cuens la verité Savoit de lor cuers les felons , Ja ne seroit li ans si lons Qe por eus feïst nule rien , Car je li mant , sel sace bien , Qe por lui feroient petit N ' en orissons n ' en fet n ' en dit . Li frere seint Jeroime disoient del lion : Veez ici nostre pasteur qe nos dampnions si cruelment com se ce fust uns devorrieres et nostre Sires nos a demostré mout beau miracle , por ce qu ' il fust de cest blasme escusez . Seinz Jeroimes qi bien savoit ce qe a avenir estoit de ceste chose dist a ses freres : Apareilliez qe vos aiez viandes a oés ceus qi vendront , si qu ' il soient receüz honorablement , si com l ' en doit ostes recevoir . Il firent einsint com lor seint pere lor conmandoit , car il ne trespassassent mie de legier obedience . Qant tot ce fu fet et atorné , uns messages vint qi lor dist et anonça q ' il avoit hostes a la porte qi voloient veoir le pere de la meson . Seinz Jeroimes comanda c ' on ovrist la porte , si les lessast l ' en a lui venir . Cil entrerent enz tot honteus , encore fussent il mandé . Et tantost com il virent seint Jeroime , il li cheïrent as piez , si li proierent merci et pardon del mesfet q ' il fet avoient . Seinz Jeroimes les redreça et si lor dist et amonesta q ' il une autre foiz ne feïssent tele oevre , mes preïssent lor choses et les autrui lessassent ne ne les covoitassent . Dont lor fist rendre lor chameus a totes lor charges qe onques riens n ' en fu detrete . Dont parlerent li marcheanz tuit a une voiz et si distrent : Beaus pere , nos te prions qe tu a oés le luminaire de l ' eglisse fere et a oés les besoignes des freres de ceste meson faciez prendre la moitié de l ' uile qe noz chameus aporterent , car nos savons bien certeinement qe nos plus alames en Egypte por nostre utilité qe por l ' utilité de marcheandise . Seinz Jeroimes lor respondi et dist : Vos n ' avez mie requis droiture et leide chose seroit qe nos qi devons avoir pitié des genz et misericorde et aidier a lor besoing et doner del nostre vos grevissions et preïssons del vostre de qoi nos n ' avons nule soffrete . Dont respondirent li marcheanz a seint Jeroime et si distrent : Nos ne mengerons ceenz ne ne prenderons nules de totes nos choses , tresq ' atant qe vos auroiz conmandé a fere ce qe nos vos proierons , ce est que vos preigniez la moitié de l ' uile qe nos chameus ont aportee . Et aprés vos avons nos en covenant et otroions qe nos et nostre oir donrons a vos et a ceus qi aprés vos vendront a oés l ' eglisse de ceste meson chascun an une mesure d ' uile . Lors fist seinz Jeroimes ausint conme a force reçoivre l ' uile qe li marcheans li donerent . Et puis si mengierent li marcheanz et reciurent la beneïçon seint Jerosme . Puis pristrent lor choses et lor chameus , si s ' en repeirierent en lor contrees . Ceste chose avint en la cité de Bethleem , si com cil de la vile le racontent . Bethleem fu la cité en qoi nostre Sires , li Sauveres de tot le monde , fu nez de la Virge , si com li prophete l ' avoient devant prononcié , et la fu mis en la creche . Et adont estoit la creche aornee et d ' or et d ' argent , si com seinz Antoines le raconte . Et la servoit seinz Jeroimes et si frere par grant devotion nuit et jor . Et adés i avoit luminaire . La creche estoit en une fosse a l ' entree estroite et a cele entree fist messires seinz Jeroimes fere a son oés une sepouture en qoi il fu mis et enseveliz qant il parti de cest siecle . Ce fu as secondes kalendes d ' octembre . Et adonc avoit il aempli nonante anz de son aage . Honoires estoit empereres a Rome qui . . anz avoit tenu le reigne par le coumandement de Celui qui vit et reigne parmenablement . Ci conmence la vie de mon signeur seint Brice . Quant seinz Brices estoit jovenceaus , il guaitoit mout seint Martin , por ce q ' il le veoit viel home et de grant abstinence et de seinte vie , et li jovenceaus avoit le cuer jovene , si ne li pleisoient mie les oevres del seint home qi estoit archevesqes , car il vousist bien q ' il se meintenist de dras et d ' autres choses plus belement , si com li pluiseur feroient encore , qe s ' il veoient les evesqes et les hautes persones deduire povrement et en vielz habiz et en granz abstinences por l ' amor nostre Signor , il les en blasmeroient et diroient qe ce seroit ycrisie , Por ce ne set l ' en mes qe fere . Nus ne se set au quel chief trere . Beghins est qi viut fere bien Ne nus nul tient a crestien Qi le mal fet apertement . Qi se meintient moienement L ' on li met sus q ' il est escharz , Si est li maus par tout esparz , Qe nus ne set qe devenir Ne laquel voie il puist tenir . Un jour avint qe uns hom estoit entrepris de grant enfermeté , si aloit querant seint Martin por avoir santé et aïde , car li seint home vivoient encore adonc . Seinz Brices estoit lors dyacres et si estoit en la place ou cil demandoit le seint archevesqe . Qant seinz Brices l ' oï , il li dist : Se tu le vius conoistre , regarde de loing , car il est dervez , si le porras bien reconoistre , car il est borgnes , et aussi regarde il vers le ciel com s ' il fust dervez . Qant li povres hom entendi ce , il ne l ' en fu gueres , einz ala tant qerant le seint home q ' il l ' ot trové , et si fu touz gueriz de s ' enfermeté . Et seinz Martins vint a seint Brice qi diacres estoit et parla en tel maniere : Brices , dont ne te samble je borgnes et dervez ? Qant il l ' oï , si en ot grant honte , si comença a denoier a son pooir ceste parole c ' onqes ne l ' avoit dite . Dont li dist seinz Martins : Mes orelles estoient pres de ta bouche dementieres qe tu le deïs . Et bien saces q ' a paines m ' a otroié nostre Sires qe tu aies aprés moi l ' eveschié , mes neqedent tu l ' auras , si en soufferras ançois molt d ' aversitez et molt de persecutions . Qant seinz Brices l ' oï , si l ' en comença a degaber et a dire : Dont ne disoie je bien qe cis disoit soventes foiz dervees paroles ? En tel maniere leidenga il sovent le seint home par paroles , tant q ' il fu morz , si com vos avez oï conter arriere . Quant la citez fu sanz pastor qi la governast , li citoien eslurent seint Brice a arcevesqe , car il estoit de seinte vie , encore fust il orguilleus . Au trentisme an aprés ce q ' il fu ordenez a arcevesqe et mis en la signorie , li vint uns granz anuiz et uns granz blasmes , car une feme qi les dras lavoit de sa mesnie fu enceinte et si acoucha et ot un enfant et si se meintenoit cele en guise religieuse par le semblant de ses vestemenz . Et qant cil de la cité sorent qe cele estoit acouchie d ' enfant , il furent molt irié et mout corrociez , por ce q ' il lor sambloit qe ele estoit de molt bone vie , si mistrent tout le blasme et tout l ' afere seur seint Brice et li voudrent tuit ensemble corre seure por lapider et por ocirre et si disoient : La pitié del seint home qi clers tu fus a fet celer molt longement tes males oevres et ta grant luxure et Dex ne nos lest mes baisier tiels meins , car eles ne sont mie dignes . Seinz Brices respondoit qanq ' il pooit encontre et si disoit qe onqes teil chose ne li estoit avenue , mes com plus s ' en escondissoit et cil meins l ' en creoient , tant qe seinz Brices dist , qant il vit q ' il n ' i porroit a eus durer en nule maniere , qe l ' en li aportast l ' enfant devant lui . Li enfes fu aportez qi n ' avoit qe . . jorz . Qant il fu mis devant le pueple qi la estoit assamblez et devant seint Brice , seinz Brices parla et si dist : Enfes , je te conjur par nostre Signor Jesu Crist le fil Deu qi est puissanz seur tote creature qe tu dies devant toz ceus qi ci sont assamblez apertement et sanz atarjance se je t ' engendrai . Tuit cil qi la estoient se teurent et li enfes respondi par la volenté nostre Signor a seint Brice et si dist : Tu n ' ies mie mon pere . Dont conmença toz li pueples a crier a seint Brice et a dire q ' il li demandast qi son pere estoit . Seinz Brices lor respondi et si dist : A moi n ' en tient rien de ce demander ne enqerre . Ce q ' a moi en apertient ice li ai je demandé et se voz en volez autre chose savoir , si le demandez . Dont dist li pueples qe ce avoit il fait par enchanterie ne plus ne seroit lor pasteur ne lor evesqe . Seinz Brices qui mout estoit en grant angoisse de ce que li pueples le demenoit en tel maniere prist charbons toz ardanz devant lui en sa vesteüre , si les emporta tresq ' a la sepouture seint Martin devant lui bien estreinz et qant il i parvint , il les geta jus ne onqes sa vesteüre ne fu de noient brullee . Lors parla li evesqes au pueple et si lor dist : Beaus signors , saciez qe noient plus qe cis dras est empiriez ne maumis par le feu ne ﻿ par la flambe qi a lui est ajostee , si com vous avez oï et veü , noient plus n ' est mon cors conciez ne atouchiez par l ' atochement de ceste feme . Cil ne l ' en voudrent croire por quanq ' il avoient veü , einz le trestrent et geterent fors de la cité . Einsint fu aemplie la parole seint Martin qi li dist q ' il averoit mout de paines et de adversitez en l ' eveschié et en la signorie . Qant seinz Brices fu einsi getez de la cité de Torz et sachiez , li citoien firent arcevesqe de Justinien et seinz Brices s ' en ala a Rome a l ' apostole , si li conta tout em plorant coment l ' oevre de lui estoit alee et si li dist qe ce estoit a bon droit q ' il avoit cest travail et ceste peine , car il avoit molt pechié envers seint Martin le seint home et dites meintes paroles qi li greverent et la ou il avoit veües ses vertuz , ne les avoit il mie creües . Qant cil de Tors sorent qe seinz Brices estoit einsi a Rome alez , il trestrent a Justien lor arcevesqe et si li distrent q ' il s ' en alast aprés seint Brice a Rome , si fust encontre lui del tout , si com por lui meïsmes et s ' il ce ne fesoit , bien seüst q ' il le desposeroient . Dont issi Justiens de la cité de Tors et ala tant q ' il vint a Verziaus en Lombardie et la acoucha il malades , si morut par la volentet nostre Signor . Quant cil de Tors sorent la novele de Justien qi mors estoit , il ne deguerpirent mie lor grant felonie , einz remistrent Armense en la chaere et en la signorie . Et seinz Brices qi en Rome estoit chantoit messe en la cité et ploroit por les mesfez q ' il avoit fez envers seint Martin . Qant vint au septieme an , il s ' en repaira par la volenté de l ' apostoile et par s ' auctorité a la cité de Tors et ala tant q ' il vint au chastel de Lodun , se s ' i herberga une nuit . Et adonc estoit Armenses molt malades de molt crueles fievres , si q ' il rendi l ' ame a mienuit . Et meintenant q ' il fu morz , le sot seinz Brices par avision , si dist a ses compaignons qi ensamble o lui estoient : Levez sus isnielement , si qe nos puissons venir a tens a enfoïr l ' arcevesqe de Tors . Lors s ' esmurent et qant il vindrent a la porte de Tors , si entrerent dedenz et a cele eure droit emportoit l ' en l ' arcevesqe enfoïr qi morz estoit par l ' autre porte de la cité et mout de clers et d ' autres genz aloient aprés por l ' enfoïr . Et qant Armenses li arcevesqes fu enfoïz , seinz Brices se rassist en sa chaaire en pes , sanz ce qe nus li contredeïst en nule maniere . Aprés ce vesqi seinz Brices . . anz mout preudom et de mout seinte vie . Et qant il morut , si avoit il esté . XX . anz arcevesqes , encore eüst il ci dedenz eües les persecutions et les peines qe je vos ai contees et dites . Apriés seins Brices , fu arcevesqes de Tors seinz Eustochies qi mout fu preudom et de grant seinteé et maintint l ' arcevesqié et la segnorie et son pueple bien et honestement a la loy et a l ' onor nostre Signor Jesu Crist de la qui gloire nos puissons tuit estre parçonier , ce nos otroit Cil qi vit et reigne par tout le siecle des siecles ! Amen Ci coumence la vie mon signeur seint Beneoit de Montcassin confessor nostre Signeur Jesu Crist . Uns hom fu de mout seinte vie , si com seinz Gregoires nos raconte . Cil hom estoit Beneoiz apelez par non qi tres s ' enfance avoit en lui cuer de viellece science . Et ses sens et ses meurs trespassoient son aage . Dont il avint q ' il onqes ne vout atorner son corage as deliz de cest siecle , einz despist le monde et totes les oevres qi veines estoient . Il fu nez de la province de Nurse de haute lignie et envoiez a Rome a escole por letres aprendre , mes com plus crut et plus conut la grant vanité de ceste vie , il cremi qe il n ' i trebuchast en aucune maniere q ' il ne s ' en peüst retreire et por ce quist il habit de seinte conversation q ' il voloit seulement a Deu plere . Si en deguerpi sa meson et les choses son pere et l ' escole . Toz ses fez , fait seint Grigoire , ne sai mie , mes un pou qe j ' en ai apris a un de ses deciples qi le me raconterent vos en reconterai je . Li uns ot non Costentin qui mout fu seintismes hom et aprés lui en s ' eglisse fu abbes , et Honores qi l ' Eglisse meintint ou il conversa premierement , et Simplices qi aprés lui fu tierz et Valentiniens qi longuement fu en l ' eglisse del Latran sires et governeres . Qant cil seinz hom ot deguerpi l ' estude des lettres et il ot empensé aquerre les deserz lius por habiter seulement et por mener vie solitaire , sa norrice qi mout l ' amoit l ' ensivi qi faillir ne li pot et nus autres . Qant il furent venu a une meson qi Effide est apelee ou mout de seintismes homes et honestes habitent en l ' eglisse Monsigneur Seint Pierre , la norrice monsigneur seint Beneoit emprunta un vessel de terre a femes qi la estoient voisines . Qant ele en ot fet ce q ' ele en devoit fere , si le lessa seur la table tant q ' il fu brisiez en deus pieces par aventure . Seinz Beneoiz li bons jovenceaus n ' i estoit mie , mes tantost com il revint , trova il sa norrice plorant por le vessel qi brisiez estoit . Qant li relegieus vit sa norrice plorer , il en fu mout dolenz , si prist les pieces del vessel , si se coucha en orissons tot plorant envers nostre Signor . Tantost com il fu redreciez et il ot s ' orisson finee , il trova sein et entier le vessel si q ' il n ' i parut jointure ne trace . Lors le rendi a sa norrice et si la conforta mout docement . Ceste chose fu la endroit partout seüe et coneüe , car cil qi la habitoient pendirent cel vessel a l ' entree de l ' eglisse , por ce qe cil qi aprés vendroient seüssent com seinz Benoiz fu tres s ' enfance de haute merite et de seinte vie envers nostre Signor . Et la pendi li vesseaus molt longuement , tresq ' au tens des Longuebarz qui la terre guasterent . Aprés ce seinz Beneoiz qi les loenges de cest siecle ne voloit mie aqerre et qui son cors voloit alasser et traveillier por l ' amor nostre Signor conquerre s ' en fui de sa norrice , si q ' ele n ' en sot mot , si s ' en ala en une desertine qi ensus de la cité estoit pres de . . liues . Si com li seinz hom s ' en fuioit en tel maniere , si encontra il un moine qi avoit non Romeins . Cil demanda a seint Beneoit ou il aloit et q ' il queroit et il li dist tote sa pensee . Qant Romeins l ' oï et entendi , il li aida et conseilla de qanq ' il pot et sot benignement et docement . Li bons jovenceaus ala tant qu ' il vint a un desert leu . Cil leus estoit Sublacus apelez . Et bien sachiez qe ce estoit une haute roche en un grant desert et qi del pié desoz issoit eve si grant dont uns lais estoit granz et leiz desoz et de cel lais nessoit une riviere . En cele roche se mist seinz Beneoiz en une estroite fosse por mener vie solitaire et por fere ses orissons a nostre Signor sanz veoir la vanité de cest monde . La fu il troiz anz qe onques ne l ' i sot hom ne feme , fors tant seulement Romeinz qi a lui avoit parlé , si com je vos ai devant dit . Cil Romeins manoit iluec en une meson d ' ordre ou il avoit un abbé qi Deudonez avoit non . Totes les heures qe Romeins pooit , s ' embloit il de sa cheaille et le pein c ' on li donoit a mengier partoit il , si le portoit a seint Beneoit , la ou il habitoit et encore adonc n ' avoit mie voie tresq ' a la fosse ou li seinz hom conversoit , car la roche estoit si haute et si droite qe nus n ' i pooit monter devers icele partie , mes seinz Beneoiz avoit une mout longue corde qe Romeinz li avoit aportee . Cele corde si estoit atachie a l ' un des cors et li autres venoit encontreval la roche tresq ' a terre . El mi leu avoit une cloce atachie , si qe , qant Romeins venoit au pié de la roche et il avoit le pein lié a la corde , si sounoit la clochete . Par ce savoit seinz Beneoiz qant Romeinz estoit venuz a tote la viande q ' il aportoit , si la treioit contremont en ceste maniere . Li deables ot de ceste chose grant envie , car il est mout dolenz qant il voit a nului bien fere . Por ce vint il un jor en som la roche , si geta une pierre si q ' il brisa la clochete qi estoit a la corde atachie , mes onques por ice Romeins ne lessa l ' oevre a feire q ' il avoit acostumee , tant qe ce vint a un jor qe nostre Sires vout qe la vie seint Beneoit fust seüe por doner example as genz de bien fere et si vout qe Romeinz fust laschiés de son travail et de s ' uevre . Adonc avint qe nostre Sires s ' aparut a un prestre qi loing de la manoit . Cil prestres fesoit apareillier ses viandes a un jor de Pasques et nostre Sires li dist : Tu apareilles tes bons mengiers a ton oés et tes delices et Beneois , mes serz , muert de feim qi en cel leu arreste . Lors li noma la roche coment ele estoit apelee . Dont se leva li prestres et prist ses viandes teles com il les avoit atornees ensemble o lui et ala tant q ' il vint par mons et par valees querant le seint home et par desertines q ' il le trova la si com il estoit en orissons en la fosse ou il habitoit . Si tost com il s ' entrevirent , il beneïrent nostre Signor . Et qant il orent einsi parlé ensamble , li prestres qi venuz estoit parla a seint Beneoit et si dist : Je sai bien qu ' il est Pasques ! Ce est jor de leesce a moi , qant je ai deservi qe je te voi en la face . Adont ne savoit mie seinz Beneoiz qu ' il fust la sollempnitez de Pasques , car par ce q ' il avoit si lonc tempore esté ensus de gent , si en avoit il oblié le termine . Li prestres li dist encore : Saces qu ' il est hui le jor de la resurrection nostre Signor et por ce ne doit l ' en mie abstenir par geunes et por ce sui je ici envoiez a toi , qe nos mengons ensamble ce qe nostre Sires nos a doné . Dont beneïrent nostre Signor , si mengierent ensemble . Aprés se departi li prestres de seint Beneoit , si s ' en ala a s ' eglise . En cel tens meïmes avint qe li pasteur troverent le seint home la ou il habitoit en sa fosse . Et qant il le virent la en tel maniere et vestus de peaus , il cuidierent qe ce fust une beste , mes qant il l ' orent tant aprochié q ' il le porent pleinement veoir el viaire , il sorent bien qe ce estoit uns hom Deu , si le noncierent as genz qi pres d ' iluec manoient . Tres cel tens avint qe genz i conmencierent a aler et a hanter et a aporter viandes a son cors sostenir , et il les ensegnoit et doctrinoit de seintes paroles . Adont avint un jor qe li seinz hom estoit seus et li deables qi volentiers tente et essaie ceus qi nostre Signor servent le temta en ceste maniere qe je vos dirai . Un merle li comença a voleter entour le viaire et si pries a aler de la face qe li seinz hom le prist a sa mein s ' il volt , mes il ne le vout baillier , car par le signe de la seinte Croiz q ' il fist encontre se departi li oiseaus et tint sa voie . Et tantost com il s ' en fu alez et departiz , une si grant temptation de sa char prist au seint home qe onques mes si grant n ' avoit eüe , car il avoit jadis une feme veüe qe li malignes esperiz li ramena devant en sa pensee et une si grant volentez l ' en vint por la grant beauté qu ' il i avoit veüe q ' il ne savoit qe fere . Si fu espris qu ' a pou q ' il ne deguerpissoit l ' ermitage , mes par la grace del seint Esperit avint que si com il estoit en cele tres grant flambe del desirrier q ' il i avoit , q ' il revint en bone pensee . Tantost se desvesti toz nuz si com il cheï de sa mere et vint a un buisson qi toz estoit pleins d ' espines et d ' orties , si se lessa cheoir dedenz et si se torna dedenz tant et retorna qu ' il fu toz plaiez et ortiez et qe li sans coroit de son cors de totes parz . Einsi chaça il et osta les plaies q ' il avoit en sa pensee par les dolereuses plaies dont il s ' estoit navrez par defors . En ceste maniere venqui il le desirrier q ' il avoit et mua en doleur . Et tres donc , si com il tesmoignoit a ses deciples , fu la temptation de cele volenté en lui si dontee que onqes puis n ' en senti rien . Donc comencierent pluiseurs genz a deguerpir le siecle et alerent a lui por sa vie ensivrre et sa doctrine . Qant li seinz hom fu delivrez de la temptation en tel maniere com je vos ai conté , il comença fruit a rendre a plus grant plenté d ' orissons et de jeunes et de veilles , tout aussi com la terre porte mielz qant li chardon et les espines en sont ostees . Adont avint qe li abbes d ' une abeïe qi la estoit procheine fu morz et trespassez de cest siecle . Qant il fu enseveliz et enfoïz si com costume est , tuit li frere qi en cel leu habitoient vindrent a seint Beneoit et si li proierent molt docement q ' il en venist ensamble o eus et si fust lor peres et lor mestres . Il lor refusa mout et si lor dist q ' il ne porroit mie ne ne covendroit q ' il menast lor mors ne lor manieres . Li frere li proierent tant et distrent q ' il lor otroia , si s ' en ala ensemble o eus en lor eglisse , si les prist a chastoier et a doctriner q ' il menassent seinte vie et aprés lor blasma pluiseurs choses q ' il fesoient . Et puis si lor desfendi q ' il n ' ississent mie de la droite voie de conversation . Dont comença molt a anoier les freres , si le pristrent entr ' eus a blasmer , por ce q ' il ne pooient fere ore ce qu ' il soloient , si se porpenserent q ' il l ' ocirroient . Lors mistrent venim mortel en son boivre qi en un seul vaissel de voirre estoit . Qant seinz Beneoiz fu assis au mengier si com il avoit a costume , l ' en li aporta cel vessel devant et il fist le signe de la Croiz encontre . Meintenant brisa li vesseaus et vola en pieces et aussint fu il esqartelez , com se l ' en i eüst geté d ' une grant pierre . Li seinz hom entendi meintenant et sot qe c ' estoit mortieus boivres qi ne pout mie sosfrir le signe de la Croiz . Lors se leva ne n ' en fist nul samblant , einz apela ses freres , si parla a eus mout docement et si lor dist : Beaus freres , Dex li toz puissanz ait merci de vos ! Por qoi me vousistes vos tel chose fere ? Donc ne vos disoie je ançois que vos m ' amenissiez ça dedenz qe mes meurs et les vostres ne s ' acorderoient mie ? Alez , si qerez pere solonc vos costumes , car moi vos ne poez plus avoir en nule maniere . Dont se departi seinz Beneois de la , si s ' en rala a son leu en la roche qu ' il mout amoit . Et la ou il conversoit , venoient molt de genz a lui et reperoient por les miracles qe nostre Sires fesoit por lui . Et par ceus qui a lui repairoient et par l ' aïde nostre Signor , fist il . . eglisses ou il fist de . . moines peres qi ensemble o lui arrestoient et desoz chascun mist il freres qui vesquirent par seinte riule , si com il meïmes lor avoit ensignié et doctriné , car tuit estoient a lui venuz en cel leu ou il habitoit por aprendre et por retenir sa doctrine et ses seintes paroles . Li haut home de Rome qi relegieus estoient vindrent a lui et si li baillierent lor enfanz por norrir et por ensignier a oés nostre Signor . Evitius qi hauz hom estoit i envoia Maurum son fil et Theralius i envoia Placidum qi enfes estoit et de mout bones costumes . En une de ces eglisses qe li seinz hom avoit iluec establies et fetes , avoit un moigne qi ne pooit arrester en l ' eglisse qant li moine començoient lor oroisons a fere , mes tantost com il s ' aclinoient por orer , il issoit de l ' eglisse fors et si coumençoit aucunes choses a fere qi preut ne valoient . Ses abbes le chastia pluiseurs foiz et amonesta de ce fere qe li autre frere fesoient , mes cil ne s ' en vout onqes amender por chose c ' on li peüst dire . Qant ce vit li abbes , il prist le frere , si le mena a seint Beneoit , si li conta et dist tote ceste chose . Seinz Beneoiz chastoia mout le moine et blasma sa folie et li dist qe tieus aferes n ' estoit mie solonc Deu ne bons a meintenir . Li moines dist qu ' il s ' en amenderoit et atant s ' en repaira arriere . Et quant il fu revenuz a l ' abeïe , a peines tint il l ' amonestement del seint home . . jorz , car au tierz jor repera il a son usage . Li abbes le renonça a seint Beneoit . Et seinz Beneoiz li remanda qu ' il meïsmes iroit a l ' abeïe et si feroit au moine amender ceste chose . Qant il fu venuz a l ' abeïe et les psaumes furent finees en l ' abeïe , li frere se couchierent en orissons , si com il avoient a costume . Seinz Beneoiz esgarda , si vit que uns noirs enfes traioit fors de l ' eglisse le moigne par sa vesteüre qi ne pooit arrester a s ' orissons . Dont parla seinz Beneoiz tout coiement a l ' abé de l ' eglisse qi Pompeiens estoit apelez et a un sien moine qui mout estoit preudom q ' il avoit ensamble o lui amené , Maurus avoit non , si leur dist : Dont ne veez vos qi cil est qi cest moine tret fors de ceenz ? Il respondirent , si distrent : Nos n ' en veons mie . Seinz Beneoiz lor dist : Proions nostre Signor qe vos puissiez veoir celui qi cest moine en meine . Qant il orent par . . jorz fetes lor orissons , Maurus vit coment li noirs enfes en traioit le moine et Pompeiens qi estoit abbes de l ' eglisse ne le pooit mie veoir adonc . Au tierz jor qant l ' orisson fu finee , issi seinz Beneoiz de l ' eglisse , si trova le moine defors estant qi la arrestoit toz coiz ne n ' i fesoit nule chose et seinz Beneoiz le bati d ' une verge por la viuté qi en son cors estoit entree ne onqes puis cel jor li noirs enfes , ce est li deables , ne li enorta tele oevre a fere , einz fu li moines en orissons assiduelment ensamble o ses freres . Aprés ce avint qe des . . eglisses qe il avoit fetes et estorees la environ son habitacle , estoient les . . en som la hautesce de la roche et mout estoit grief chose et traveilleuse as freres de cez . . eglisses de descendre au lac en la valee por prendre eve , car il i avoit grant peril et grant poor a ceus qi descendoient de la monteigne . Por ce s ' assemblerent li frere des . . eglisses , si vindrent a seint Beneoit et si li distrent : Seinz peres , mout nos est grief chose et penable de chascun jor descendre au lac por eve . Por ceste peine covendroit il que nos eglisses fussent remuees et en autre leu assises . Qant seinz Beneoiz lor oï ce dire , il les conforta mout benignement et mout docement . Et qant vint la nuit , il monta la roche ensamble o lui l ' enfant qi Placidus avoit non dont je vos ai devant parlé , que plus de genz ne le sorent , et si fist s ' orisson la mout docement a nostre Signor . Et qant il l ' ot finee , il mist trois pierres aussint com por enseignes la ou il l ' avoit fete . Puis si s ' en repaira arriere qe onques rien n ' en sorent cil des trois eglisses . Qant vint a lendemein , li frere revindrent a lui compleindre de la destrece de l ' eve et il lor dist : Alez et si chavez la roche deseure la ou vos troveroiz trois pierres mises ensemble . Nostre Sires est bien si puissanz qu ' il puet eve fere venir en som la monteigne et vos oster del grant travail ou vos estes . Lors s ' en alerent li frere au leu ou li seinz hom lor disoit , si le troverent ja trestout moiste et ausint com suant d ' eve et tantost com il l ' orent chavé , en decorut l ' eve a si grant plenté , tresq ' a hui cest jor en descent ele d ' en som la montagne tresq ' en la valee . Et cil en orent et ont assez qui la habitent . Un autre tens aprés ce avint qe uns povres de la science de cest siecle , Gotus avoit non , vint a seint Beneoit por lui rendre a sa conversation . Li seinz hom le reçut molt volentiers . Einsint fu cil en la meson , tant qe ce vint a un jor qe seinz Beneoiz li comanda a prendre un fauchart por oster buissons et orties fors d ' un leu ou il voloit un cortil fere et cil leus estoit pres del lac qi desoz la roche estoit . Gotus comença a destruire et a oster l ' espessece des buissons et des orties a son pooir et si com il s ' efforçoit en tel maniere , li fers del fauchart sailli fors del manche , si cheï el lac en tel leu qe nus ne cuidast jamés que li fers peüst estre trovés , si estoit l ' eve parfonde . Qant Gotus vit q ' il avoit ensi son fer perdu , il trest a Maurum et si li dist le domache q ' il avoit receü . Maurus li moines ala a seint Beneoit , si li mostra ceste chose et dist . Qant li seinz hom oï la parole qe Maurus li contoit , il ala au lac , si prist le manche del fauchart qe Gotus tenoit en sa mein , si le bouta en l ' eve et meintenant revint li fers de la parfondece , si rentra el manche , si com il avoit esté devant . Lors le rendi au convers et si li dist : Beaus frere , or ovrez , si ne demenez dolor ne tristece . Une autre foiz avint qe seinz Beneoiz estoit en sa ceaille et Placidus qi estoit moines et assez enfes issi defors atot un vessel por puisier el lac de l ' eve . Si com il s ' abessoit por l ' eve prendre , il n ' en sot mot , si fu dedenz cheüs et meintenant l ' esloingna l ' onde ensus de la rive , bien pres le treit d ' une archie . Seinz Beneoiz qi dedenz sa cealle estoit sot tantost ceste chose . Lors apela Maurum par grant haste , si li dist : Beaus frere , qeur isnelement , car li enfes qi estoit alez au lac por de l ' eve est cheüs dedenz si qe les ondes l ' ont ja mout ensus tret et esloignié de la rive . Or poez oïr merveille , qe tantost come Maurus ot receüe sa beneïçon et son comandement , s ' en ala isnelement tresq ' al lieu ou l ' onde avoit l ' enfant mené , si le prist par les cheveus et repera arriere tout par deseure l ' eve , si seurement q ' il cuidoit aler par terre . Et qant il fu revenuz a la rive et il ot l ' enfant jus mis , il regarda arriere . Dont primes aperçut il q ' il avoit alé seur l ' eve , si s ' en esmerveilla et espoori mout durement . Lors repera a seint Beneoit et li raconta ceste chose . Seinz Beneoiz dist qe ce n ' estoit mie par ses merites , einz estoit par l ' obedience qu ' il avoit aemplie . Et Maurus disoit encontre qe ce estoit tant seulement par son conmandement , car adonc ne li sovenoit d ' obedience . La ou l ' eve qe seinz Beneoiz avoit estruit et fet en l ' oneur nostre Signor Jesu Crist , croissoient et monteplioient par tieus miracles et par autres pluiseurs , genz i venoient por deguerpir la seculer vie et si se sosmetoient a sa doctrine . Uns prestres qi Florentins ot non , qi pres de l ' eglisse habitoit ou seinz Beneoiz avoit sa congregation , fu espris envers le seint home par malice del deable , si comença a avoir envie de ses fez et de ses oevres , si prist a blasmer sa conversation et sa vie , por ce qu ' il en cuidoit retrere ceus qi le visitoient et qi por servir nostre Signor a lui se donoient , mes qant il vit qe tout ce ne li valoit rien , il fu tant avuglés de sa grant male aventure qu ' il envoia a seint Beneoit un pein tot envenimé aussint com se ce fust par amors et por beneïçon . Li seinz hom le reçut a granz grez et tantost sot il bien la pestilence et la male aventure qi reposte estoit el pein . Adonc avoit en costume uns corbeaus de venir a lui a heure de mengier et si prenoit le pein qe li seinz hom li donoit de sa mein . Lors vint li corbeaus si com il soloit et seinz Beneoiz li geta le pein devant qe li prestres li avoit envoié et si li dist : Je te comanç el non nostre Signor Jesu Crist qe tu emportes cest pein et si le met en tel leu qe nus hom ne le puisse trover . Qant li corbeaus oï la parole del seint home , il tendi ses eles et si comença tout environ le pein a corre et si crioit mout durement en sa maniere autresint com s ' il deïst : Je ne le feïsse mie volentiers se je osasse . Li seinz hom Deu li comanda une foiz et autre et si disoit : Lieve le seurement et si le giete la ou il ne puisse estre trovez . Longuement atarja li corbeaus qe prendre ne l ' osa , mes en la fin le prist il par le comandement del seint home en son bec , si s ' esleva atout , si l ' emporta . Aprés ce bien l ' espace de . . heures repera li corbiaus et seinz Beneoiz li dona sa provende , tele com il li avoit acostumee . Li seinz hom vit l ' envie qe li prestres avoit vers lui et la felonie , si en fu plus dolenz por le prestre qe por lui meïsmes . Et qant li prestres vit q ' il ne porroit seint Beneoit ocirre , il se pensa qu ' il toudroit les ames a ses deciples , en tel maniere q ' il envoieroit devant eus . . damoiseles totes nues qui par les meins s ' entretendroient et karoleroient et joeroient ensemble . Einsint trestorneroient lor pensees et enflameroient en luxure . Qant li seinz hom vit ce , il cremi de ses jovenes freres , si establi et mist partout prevoz et freres qi demorassent . Et puis si prist ensemble o lui petit de compagnie de moines , si s ' en ala et tint sa voie , car il savoit bien qe Florences li prestres ne fesoit se por lui non a ses freres ces assauz ne ces felonies . Mes tantost com il en fu partiz , l ' en venga bien nostre Signor , car la ou li prestres estoit en un solier et il s ' esleeçoit de seint Beneoit qi estoit alez sa voie ne sot il mot , si cheï li soliers et fondi desouz lui ne onqes la meson ne s ' en remut en nule ﻿ partie . La fu Florences mors en ceste maniere . Dont le nonça Maurus meintenant qu ' il le sout a seint Beneoit qi encore n ' estoit mie alez loing de la . . liues et si li dist : Seinz peres , retorne , car li prestres qui te haoit est morz . Qant seinz Beneoiz oï ceste chose , il se comença a doloser mout durement et a compleindre , je ne sai se ce fu por ce qe ses enemis estoit ocis ou por ce qe ses deciples s ' esleeçoit de sa mort . Et por ce l ' en charcha il peneance q ' il li manda tel chose et qu ' il estoit liez et joïeus . Por ce ne vout pas li seinz hom retorner arriere , einz s ' en ala a un chastel qi Cassius estoit apelez qi estoit assis en la costiere d ' une grant montaigne . La monteigne estoit loing estendue en haut pres de . . liues charchies de forez et de boischage . La avoit un viez temple de paiens ou li vilein aoroient ancienement Apollin . Et encore adonc en i avoit grant plenté a cel tens qui la fesoient lor sacrefices . La vint seinz Beneoiz , si combrisa l ' ydole et destruist l ' autel , si comanda a trenchier le bois et a abatre et en meïsmes le temple d ' Apollin , fist il un autre autel de seint martin et la ou li autieus d ' Apollin estoit , fist il un autel de seint Jehan . Et conmença a preecier et a atorner a foi les mescreanz genz qi la environ habitoient . Einsi coumença seins Beneois a fere la meson qi Moncassins est apelee . Li chastiaus ot premierement a non Cassins et por la montaigne qui est desus le chastel ou ele fu fete , fu ele nomee Montcassins . Li deables qi grant doleur en avoit et grant ire n ' en estoit mie mout liez des oevres seint Beneoit et por ce ne li venoit il mie devant repostement ne par songes , mes par tote aperte avision et si se complegnoit si tres haut de la force qe seinz Beneoiz li fesoit , qe li frere ooient bien sa voiz et ses paroles , encore ne le peüssent il veoir . Et si com seinz Beneoiz recontoit a ses freres qu ' il pleinement le veoit il estoit toz noirs et espris de flambes , la bouche et li oel li ardoient , et li frere ooient bien le deable parler et entendoient ses paroles , car il huçoit premiers le seint home par son non . Et qant li seinz hom qui bien conoissoit le deable ne le voloit respondre , li deables le començoit a laidengier , car qant il huçoit : Beneoit ! Beneoit ! , et seinz Beneoiz ne respondoit mie , li deables li disoit tantost : Maleoiz ! non mie beneoiz ! Qe me demandes tu ? Et por qoi me fez tu grevance ? Or vos conterai des estors qui furent entre le seint home et le deable , car li deables le haoit mout durement , si li fesoit qanqu ' il pooit de mal en toutes manieres . Un jor avint qe li frere fesoient les habitacles et les mesons de cele abeïe qe seinz Beneoiz estoit a Montcassin . El mi leu d ' une de lor mesons si i avoit une pierre q ' il voudrent oster por le leu a descombrer et por le mur fere . Il s ' i assemblerent . . et puis . . , mes ne la porrent movoir , tant qe pluisors en i vindrent , mes la pierre fu aussi coie com s ' ele fust en terre enracinee . Et par ce q ' il ne la pooient movoir par tant de genz com il i avoient assamblé , pooient il bien certeinement savoir qe li deables se seoit deseure . Qant il virent q ' il ne la moveroient , il envoierent por seint Beneoit q ' il venist la et q ' il par ses orissons ostast le deable , si qu ' il peüssent movoir et lever cele pierre . Seins Beneoiz i vint , si fist s ' orisson et sa beneïçon et tantost leverent la pierre si legierement c ' onques rien ne lor greva . Dont plot au seint home qe li frere foïssent la terre en cel endroit ou la pierre avoit geü et eus si firent . Qant il orent auques parfont alé , si troverent une ymage qe paien avoient faite et aoree . Cele ymage estoit de qoivre . Li frere la pristrent , si le geterent par aventure en lor cuisine . Et meintenant lor sembla qe feus saillist de totes parz de la meson , si q ' il cuidierent qe l ' idefices de la cuisine fust toz espriz et enflambez . Si com il getoient eve por cel fu esteindre et il fesoient grant noise , seinz Beneoiz i vint qi meintenant vit qe ce estoit fantosmes . Lors se coucha seinz Beneoiz en orissons et si apela ses freres cui li deables degaboit en tel maniere , si lor dist q ' il feïssent le signe de la seinte Croiz sor eus , si esgardassent qe li edefices de la cuisine n ' ardoit pas . Einsint com li seinz hom comanda , si firent li frere et n ' i virent noient de la flambe qu ' il lor sembloit devant q ' il eüssent veüe . Aprés ce avint qe li frere fesoient la paroi de lor meson en haut si com il le covenoit fere et seinz Beneoiz estoit en orissons dedenz l ' encloistre de sa celle . Li deables li aparut , si li dist q ' il alast a ses freres qi ovroient . Li seinz hom manda a ses freres mout isnelement par un message q ' il se gardassent sagement , car li deables les aguaitoit a cele heure . A paines ot cil qi lor nonçoit sa parole finee , qant li deables trebucha la paroi qe li frere fesoient et si ocist un joene moniot qui fiuz estoit a un bon home . Li frere furent mout dolenz por la mort de lor frere , non mie por le domache de lor oevre . Meintenant le noncierent a seint Beneoit tot en plorant et mout grant doel demenant . Seinz Beneoiz comanda c ' on li aportast l ' enfant qi toz estoit et combrisiez et morz . Li frere le mistrent en un sac , car autrement ne le porent porter , car les pierres ne li avoient mie brisiés tant seulement les membres , einz li avoient aussint toz les os froissiez . Dont comanda seinz Beneoiz q ' il le meïssent jus devant lui en sa ceaille ou il estoit acostumez de ses orissons fere . Li frere si firent einsint et seinz Beneoiz les en fist toz fors aler , si clost l ' uis , mes il lor conmanda einçois q ' il ralassent a l ' oevre . Dont se coucha li seins hom en orissons plus ententivement q ' il ne soloit fere envers nostre Signor . Or poez vos oïr chose esmerveillable , car en cele meïsmes heure fu li enfes seinz et heitiez et rala a l ' oevre ensamble o ses freres . Dont comença seinz Beneoiz a avoir si grant grace de nostre Signor q ' il savoit mout de choses qi a avenir estoient . Costume estoit adonc en la meson seint Beneoit qe nus des freres n ' aloit a autre parler estrange ne en autre leu , qe ja beüst ne ne mengast , si revenist arriere , car nus n ' aloit fors qi ne revenist a la vespree . Ceste chose estoit mout bien gardee et mout bien tenue . Un jor avint qe ne sai qanz freres alerent en un leu ou il demorerent plus qu ' il ne cuidierent , si com pluiseur font encore . Li frere trestrent a la meson d ' une religieuse feme et si mengierent , puis si revindrent mout tost en leur ceaille . Qant il furent revenuz , il vindrent a seint Beneoit por sa beneïçon avoir si com il avoient a costume . Li seinz hom ne lor vout mie doner , einz dist : Ou mengastes vous ? Et il respondirent et si distrent : Nul leu . Seinz Beneoiz lor dist : Por qoi mentés vos en tel maniere ? Dont ne fustes vos a la meson a cele feme et dont n ' i eüstes vos teles viandes et dont n ' i beüstes vos tantes foiz ? Qant li frere orent oï ce qe lor pere lor contoit ensi l ' ostel ou il avoient mengié et la maniere des viandes et le nombre de lor boivre , il cheïrent a ses piez et si li conurent tout ce q ' il avoient fet et regehirent et distrent q ' il trespassé avoient son coumandement . Seinz Beneoiz lor pardona et si pensa qe plus ne le feroient , si les assoust et douna sa beneïçon . Une autre foiz avint qe uns hom mout religieus avoit en costume del leu ou il estoit manans venir en jeunes a seint Beneoit por avoir ses orissons et sa beneïçon et por veoir un suen frere qi moines estoit en la compaignie seint Beneoit . Valentiniens avoit non dont je vos ai fait mension devant . Cil hom mut por aler la voie q ' il avoit acostumee . Uns autres hom s ' acompaigna a lui qi viande portoit por mengier en la voie . Si com il s ' en aloient ensamble et l ' eure de mengier fu aprochie , cil qi la viande avoit dist a celui qi a seint Beneoit aloit : Beaus frere , vien ça , si mengerons qe nos ne soions trop lassez de la longue voie par famine . Cil li respondi : Amis , non ferai . Je ne mengerai mie , car je suel toz tens jeuns venir a seint Beneoit nostre pere . Qant li compeins qi la viande avoit oï ce , il se teüt adont , mes qant il ot grant piece de la voie avant alé , il recomença le preudome a amonester qu ' il mengassent . Li preudom qi jeuns soloit aler n ' en vout riens fere . Dont alerent grant piece ensamble tant q ' il fu mout atargié , ce sembla a celui qui volentiers mengast . Lors troverent enmi la voie un mout beau pré et en cel pré une mout bele fonteine qui mout estoit clere et delitable et tieus choses si estoient mout plesanz a ceus qi estoient lassez . Dont parla cil qi a costume avoit de parler avant au preudome son compaignon et si li dist : Veez ici le pré et la fonteine et leu delitable ou nos poons mengier et reposer ; aprés si irons plus heitiement nostre voie . Li preudom qi vit le beau liu otroia a ceste tierce foiz qu ' il mengeroit . Dont mengierent ensamble seur la fonteine et tant ala la chose qe li preudom ala a la ceaille seint Beneoit au vespre . Et qant il fu devant le seint pere , il li requist s ' orisson et sa beneïçon , mes seinz Beneoiz le blasma de ce q ' il avoit fet en la voie et si li dist : Que est ce , beaus freres , li malignes esperiz qui a toi parla en la voie par ton compaignon ne te pot mie enorter qe tu feïsses sa volenté a la premiere foiz ne a la seconde , mes a la tierce sormonta il a ce qu ' il vout fere . Dont reconut cil ce q ' il avoit fet , si se lessa cheoir as piez seint Beneoit et comença a plorer et a rendre sa coupe et bien sot qe seinz Beneoiz avoit veü son meffet , ja fust ce q ' il n ' i eust esté en presence . Einsi savoit li seinz hom par la grace de Deu les choses aussint bien celes ou il n ' estoit mie , come celes ou il estoit . Adonc avint qe uns rois qi avoit non Thotila oï parler de seint Beneoit et q ' il savoit les choses qi a avenir estoient . Si se pensa q ' il iroit a lui et si esproveroit se ce estoit voirs ou non . Qant il vint pres de l ' abeïe , si arresta ensus et si manda a seint Beneoit qu ' il venoit a lui parler de son afere . Li rois avoit un serjant , Ringoz estoit apelez . Celui fist li rois vestir de roiaus vesteüres et atorner del tot en tot en sa guise et si li comanda q ' il alast au seint home en sa persone et ses . . plus privez compaignons qi estoient de son conseil devant toz les autres envoia il ensamble o celui a son service . Li uns de cez trois compaignons avoit non Vult et li autres Rudrich et li tierz Blidin . Por ce les i envoia li rois qe seinz Beneoiz cuidast qe cil ensemble o cui il aloient et qi estoit vestuz si noblement fust proprement le cors le roi , car onqes ne l ' avoit veü et ensamble envoia serjanz qi portoient espees , si q ' il semblast aussi bien rois de totes autres choses com de vesteüres . Einsi cuidoit li rois deçoivre seint Beneoit . Qant Ringgoz fu molt richement atornez et il ot ensemble o lui ses chevaliers et sa mesnie , il ala tant q ' il vint a l ' abeïe . Li seinz hom le vit venir de loing qi toz coiz se seoit ne ne se movoit . Qant Ringgoz li fu tant aprochiez qe seinz Beneoiz se pensa q ' il orroit bien et entenderoit sa parole , il li comença a crier et a dire : Beaus fiuz , oste ce qe tu portes , car ce n ' est mie tien ! Qant Ringgoz oï la parole , il se lessa cheoir a terre , si ot grant poor , por ce q ' il voloit par sa folie degaber si seint home . Et tuit cil qi la estoient assemblé o lui se lessierent cheoir a terre por encliner seint Beneoit et puis si s ' en retornerent q ' il ne l ' oserent aprocier et conterent au roi par grant poor com tost li seinz hom les avoit pris et coneü tot lor afere . Lors ala li rois meïsmes par lui tot seul sanz compaignie la ou seinz Beneoiz seoit toz seus en sa ceaille et tantost com il le vit , ne l ' osa il aprochier , einz se mist a terre , si l ' enclina . Li seinz hom li dist une foiz et autre q ' il se levast , mes onqes li rois ne se vout lever tresq ' atant qe seinz Beneoiz meïsmes vint a lui qi le leva de terre et qui mout le blasma des choses qu ' il avoit fetes et a mout petit de paroles li dist ce qe a avenir li estoit en tel maniere : Rois , tu as mout fet de maus . Or soies sages tres ceste ore en avant et si lai ester tes felonies , car pechiés est de mal fere . Saches bien qe tu iras en brief terme a Rome et aprés passeras la mer por aler en Sulie . Tu viveras encore . . anz en ta poesté et en ta signorie et au disieme an morras sanz dotance . Qant li rois oï ce , si fu mout espoentez en son cuer sanz mostrer samblant . Dont requist au seint home ses orissons et sa beneïçon , si s ' en repeira arriere . Et bien sachiez vos qi m ' escoutez et entendez qe tres ce jor en avant ot en lui meins de cruiauté et de felonie . Aprés ce ne demora gueres qe li rois en ala a Rome , si com seinz Beneoiz li avoit dit . De la s ' en ala en Sulie , si passa la mer et puis morut il au disieme an et issi de ceste mortel vie . Adonc avoit en l ' eglisse de Tamisse un prestre qi mout estoit preudom et seinz hom . Celui amoit molt seint Beneoit , por ce q ' il savoit bien q ' il estoit de nete vie et de seinte . Cil vint a seint Beneoit qant li rois fu de lui partiz . Seinz Beneoiz li conta et dist conment li rois estoit a lui venuz et conment il le cuidoit deçoivre . Li prestres qi totes cez paroles ot escoutees parla a seint Beneoit et si li dist : Ceste citez sera par cest roi destruite si del tout en tout q ' il ne sera nus qi i habite . Seinz Beneoiz respondi au prestre et si li dist : Rome ne sera ja desertee par paiens ne par Sarrazinz , mes ele anoientira par tempestes et par foudres et par escrollemenz de tere . Et ceste prophetie i est meintenant veüe , car les mesons i sont abatues par pluiseurs leus et les eglisses destruites et li edefi i vont a noient en pluiseurs manieres . Et ce racontent li frere seint Beneoit qi l ' oïrent qe seinz Beneoiz prophetiza einsint ceste chose a avenir . En cel tens meïsmes qe li rois Thotila estoit departiz de seint Beneoit , si com je vos ai devant dit et conté , i avoit un clerc en l ' eglisse d ' Aquinense qi estoit fors del sens par le deable qi molt griement le tormentoit . Li prestres de l ' eglisse qi mout estoit preudom et religieus , Costances avoit non , l ' avoit envoié par pluiseurs seinz leus ou cors de glorieus martyrs reposoient por ce qe santé li fust rendue , mes ne pot estre q ' il eüst santé en nul leu ou l ' en le menast , por ce qe nostre Sires voloit par lui demostrer com grant grace il avoit donee a seint Beneoit . Il se coucha a terre , si fist ses orissons a nostre Signor et ses proieres , tant qe li clers fu delivrés del deable et gueriz de sa male aventure . Qant li clers fu sanez de son meschief , seinz Beneoiz li dist : Va t ' en et si garde qe jamés ne menjuces de char et si garde qe jamés n ' aproces a seintes ordres , car bien saces , se tu ordener te fesoies , qe tu meintenant seroies rencheüz es liens au deable et en la male aventure qe tu as longuement sosferte . Li clers li respondi q ' il tendroit ses comandemenz en totes manieres . Lors s ' en departi meintenant seinz et heitiez et bien se garda de ce qe seinz Beneoiz li avoit coumandé a garder grant tens , tant com il li sovint de la doleur q ' il avoit sostenue , mes qant lonc tens fu trespassez et ceste chose fu auqes oubliee et il vit qe li ainsné de lui moroient et li meinsnez estoient essauciez et eslevez a seintes ordres , il ot oubliees les paroles seint Beneoit et arriere mises , si se fist ordener a prestre et tantost li rentra li deables el cors qi ne le deguerpi onques tresq ' atant qu ' il ot l ' ame del cors getee par grant travail et par grant doleur . Une autre foiz avint qe uns hauz home Theoprobus estoit apelez , estoit renduz en la meson seint Beneoit et mout avoit grant fiance el seint home por ce qu ' il le savoit de seinte vie . Cil Theoprobus entra un jor en la ceaille ou li seinz hom fesoit ses orissons , si le trova mout durement plorant . Cil resgarda et si se teüt grant piece por ce qu ' il cuidoit qe li seinz hom deüst lessier le plorer , mes il ne la lessa mie adonques tost . Theoprobus s ' en esmerveilla durement , car seinz Beneoiz n ' avoit mie a costume q ' il se pleinsist en tel maniere , dementieres q ' il devoit fere ses orissons . Qant il se fu esmerveilliez assez , il ala avant et si li demanda dont ceste doleur li venoit et ceste pesance . Seinz Beneoiz respondi isnelement et si li dist : Beaus frere , je ai ceste doleur por ce qe ceste abeïe qe je ai fete et estoree et totes les choses que je avoie a oés mes freres apareillies seront tresq ' a brief tens destruites . Et par la volenté nostre Signor seront totes choses en ces parties mises es meins de paiens et a poines m ' a nostre Sires otroié et qe je et mi frere en eschapons . Qant Theoprobus oï ce , il li vint a grant mervelle , mes l ' abeïe fu destruite aprés par les Longuebars , si com nos bien meïsmes savons , car la nuit meesmement qe seinz Beneoiz ot dite ceste parole , entrerent li Longuebarz dedenz l ' abeïe et pristrent qanq ' il pooient trover et abatirent les mesons et depecierent , mes onques home n ' i pristrent . Einsi aempli a seint Beneoit nostre Sires ce q ' il li avoit promis ce est q ' il li garderoit ses freres , ja fust ce qe ses choses fussent destruites par paiens . Et ceste chose si est semblable a l ' oevre qe seinz Pous fist en la nef ou totes les choses perirent et par lui orent cil qi ensemble o lui estoient sauves les vies . Aprés ce avint qe uns enfes , Ylarates avoit non et puis fu convers en l ' abeïe , fu envoiez a seint Beneoit par un suen signor ensamble o cui il estoit atout deus vesseaus pleins de vin . Li vessel estoient de fust et de flascon apelé en cel language . Li enfes qi le vin portoit tote la voie se pensa q ' il n ' en donroit qe l ' un a seint Beneoit et l ' autre repondroit en la voie , si en beveroit qant il repaireroit . Einsint com il le pensa , einsint le fist et ala tant q ' il presenta a seint Beneoit l ' un des flascons : ce est l ' un des barilliaus , et li seinz hom le reçut a grant grace . Qant cil ot pris congié del reperier arriere , seinz Beneoiz parla a lui mout belement et si li dist : Beaus fiuz , garde qe tu a ce baril qe tu as repost jamés ne boives , mes qant tu i vendras et tu le troveras , si verse fors et respant ce qu ' il a dedenz . Qant cil oï einsint parler le seint home , si ot grant honte , mes neqedent se departi il de seint Beneoit et ala tant q ' il vint a son baril , si se pensa q ' il esproveroit se la chose estoit voire qu ' il avoit oïe . Lors aclina le baril et tantost en issi uns serpenz dont cil qant il le vit ot grant merveille et grant poor , car par ceste chose savoit il q ' il avoit mauvese oevre fete . Non mie granment ensus de l ' abeïe seint Beneoit avoit une vile ou il manoit genz assez qi par la parole et par l ' enortement seint Beneoit et par sa predication estoient tornez a la foi nostre Signor et avoient deguerpi la fause creance des ydres . En cele vile avoit nonains qui nostre Signor servoient et seinz Beneoiz i envoioit mout sovent de ses freres por eles doctriner et amonester q ' eles nostre Signor servissent ententivement et l ' ordre tenissent por avoir vie parmenable . Adonc avint un jor qe li seinz hom en i envoia un si com il avoit a costume . Qant li moines qi la fu envoiez ot les damoiseles amonestees de bien fere et il ot sa predication definee , eles li proierent tant q ' il prist . . petites toailles qu ' eles li donerent , si les mist en son sein . Meintenant q ' il fu reperiez et seinz Beneoiz le vit , il le comença a blasmer mout leidement et si li dist : Coment pot entrer la felonie en ton sein qe tu i as reposte ? Li moines s ' esbahi , car il ne savoit de qoi li seinz hom le reprenoit , por ce q ' il avoit en son sein oublié ce que les noneins doné li avoient . Seinz Beneoiz li dist : Cuides tu qe je ne fusse en presence , qant tu preïs les choses qe les anceles Deu te donerent et tu les meïs en ton sein ? Qant li moines oï ce , il se lessa cheoir as piez seint Beneoit a terre , si se repenti de la folie q ' il avoit fete et si geta les toailles fors de son sein c ' on li avoit donees , si fu assous del seint home . Aprés ce avint qe li seinz hom mengoit par une vespree et uns moines qi estoit fius d ' un haut home tenoit devant lui la chandele a la table , si comença mout orguelleusement a penser et a dire en son corage et en sa pensee : Qui est cist devant qui je sui toz droiz a son mengier et cui je serf de tenir sa lumiere et qi sui je qi servir le doi en tel guise ? Si com li jovenes moines pensoit ice , seinz Beneoiz se torna vers lui , si le comença mout a blasmer et si li dist : Frere , seigne ton cuer ! Qe est ce qe tu penses ? Seignes ton cuer , si feras qe sages . Dont apela ses autres moines , si lor comanda qe il a celui ostassent le lumiere fors de la mein et le moine conmanda q ' il arriere se tresist de son service et qu ' il fust coiz , si se reposast . Li frere demanderent a celui q ' il avoit pensé et il lor reconta tout en ordre le grant orgueil q ' il avoit pensé et la felonie et la parole q ' il disoit tout coiement en sa pensee encontre le seint home . Dont sorent li frere certeinement qe nule chose ne pooit estre a seint Beneoit celee ne reposte , car il savoit et connissoit les pensees et les corages des homes . Une autre foiz avint qe une grant famine vint en cele region , si qe totes les genz de la contree en estoient destreinz . Adont failli li blez en l ' abeïe seint Beneoit . Lor peins estoit si failliz q ' il n ' en i avoit qe . . tant seulement de remanant . Li frere en estoient tuit esmaiés ne ne savoient qe fere . Qant seinz Beneoiz les vit por ceste chose si dolenz , il parla a eus et si lor dist : Por qoi estes voz si tristes en vos corages por ceste besoigne ? Soffrez hui tant seulement et demein auroiz vos a grant plenté ce qe mestiers vos sera . Einsint passa cis jorz et la nuiz . Et lendemein a la matinee troverent il devant lor portes . . muis de ferine molt belement atornee en sas mise ne ne sorent onqes li frere dont ele estoit venue ne par quel maniere nostre Sires lor avoit donee et envoie . Li frere rendirent graces a nostre Signor et par ce apristrent il et sorent bien c ' on ne devoit mie douter ne desperer qui a mestier et besoigne . Un autre tens aprés ce avint qe uns hauz hom qi en nostre Signor avoit sa fiance mise , vint a seint Beneoit et si li proia qu ' il en son chastel qi estoit pres de Teracenense envoiast de ses freres por establir et por fere une abeïe . Seinz Beneoiz li otroia . Lors eslut de ses freres qui la en iroient et si lor dist et devisa li queus seroit lor peres esperitueus : ce est abbes , et li queus seroit lor prevoz por garder lor aferes . Qant il ot einsint la chose ordenee et devisee , il lor dist : Alez vos en et bien saciez q ' a ce jor vendrai je a vos et si vos ensegnerai en quel leu vos feroiz le mostier et le refectoir as freres ou il mengeront et l ' ostel por les ostes reçoivre et les autres edefices qu ' il vos covendra . Dont pristrent li frere qi aler s ' en devoient sa beneïçon , si s ' en partirent et alerent tant qu ' il vindrent au leu ou il aler devoient . Qant il i furent venu , si comencierent a querre et a atorner lor choses par grant diligense et ce q ' il sorent qe besoinz estoit a oez la venue seint Beneoit qi jor leur avoit mis de venir . Qant vint la nuit qe li seinz hom lor avoit promis q ' il vendroit a lendemein , en avision celui qu ' il avoit fet de cel covent abbé et au prevost aussint et si lor ensigna et demostra chascun leu par lui ou il devoient fere et establir lor edefices . Qant li abbes et li prevoz se furent esvelliez et levez , li uns conta a l ' autre l ' avision q ' il avoit veüe , mes por ce ne crurent il mie ceste chose encore , einz atendoient la venue seint Beneoit , si com il lor avoit dit et molt s ' esmervelloient por qoi il ne venoit . Et qant il virent qu ' il ne vendroit mie , il repairierent a lui toz dolenz et si distrent : Seinz peres , nos gardions ta venue si com tu nos avoies promis , por ce qe tu nos enseignasces et demostrasses coment et ou nous feïssons nos edefices , mes tu ne venis mie . Seinz Beneoiz lor respondi : Beaus freres , por qoi dites vos tieus paroles ? N ' alai je mie a vos einsi com je vos promis et dis ? Li frere respondirent : Qant fu ce qe vos i venistes ? Il lor dist : Dont ne m ' aparu je a vos . . en dormant et demostrai chascun leu et ensignai ? Alez , retornez arriere et si fetes totes les habitations de l ' abeïe , si com je les vos mostrai par vision en l ' abeïe . Qant li frere oïrent ce , il le tindrent a grant merveille , si reperierent arriere , si firent lor oevre et ordenerent ensi com il avoient par avision veü . De tel force et de tel vertu estoit li seinz hom en sa pensee q ' a poines li pooit estre nule chose celee et ses paroles meesmement avoient si grant force q ' eles n ' estoient onques veines , car adés avenoient einsi com il les disoit . Dont vous poez oïr et entendre un beau miracle . Pres de s ' abeïe habitoient . . nonains en un lor propre leu qui nees estoient de haute lignie . Uns hom religieus les servoit de ce dont elles avoient mestier , mes eles ne pooient tenir lor langues envers lui , qe mout sovent ne le laidengassent de paroles , tant qu ' eles l ' escommovoient mout sovent en grant ire . Qant li preudom ot mout longuement soffert cest anui et ceste lime , il s ' en ala a seint Beneoit et si li conta et dist come cez dames li fesoient grant honte et grant anui par paroles . Qant li seinz hom oï ce des noneins , il lor manda par un suen frere qi lor dist : Beles suers , destreigniez vos langues et amendez , car se vos ne le fetes , je vos escumenierai . Les noneins ne lessierent mie por ce lor viez costumes , Car femes tencent volentiers , Ce leur samble mout bons mestiers . Puis qe tences ont entreprisses , Eles n ' en erent ja souprises , Ainz liment tant qe mal lor vaut . Dex qi les fist si les consaut , Et nos ausint , car mout sovent Avons a eles mal covent , Voire as pluiseurs non mie a totes . Mal font celes qi sont estoutes , Si com cez . . noneins estoient vers lor convers qi onqes por le mandement saint Beneoit ne s ' amenderent , mes mout pou aprés ce avint si com nostre Sires le volt q ' eles morurent , si furent enfoïes en lor eglisse . Qant l ' en chantoit messe en cele eglise , si estoit costume qe li dyacres disoit a hautes voiz qe li escomeniiez ississent fors et si s ' en alassent . La norrice a ces . . damoiseles qui seinz Beneoiz avoit escomeniees par sa parole seulement , s ' eles de lor paroles ne s ' amendoient , veoit q ' eles de lor sepoutures s ' en issoient et aloient fors de l ' eglisse , tantost qe li dyacres disoit qe li escomeniez s ' en alassent . Qant ele ot ceste chose veüe pluiseurs foiz , il li sovint de la parole qe seinz Beneoiz lor manda dementieres q ' eles estoient en vie , ce est q ' il les escomenioit , se eles n ' amendoient lor vies et lor costumes et lor paroles . Lors s ' en ala a seint Beneoit tot plorant et si li nonça ceste chose . Qant seinz Beneoiz l ' oï , il li dona de sa propre mein une oubliee et si li dist : Alez et si le dites a vostre prestre q ' il chante messe de ceste oublee , si ne seront plus escomenieez . Lors s ' en ala la norrice et si fist einsint com li seinz hom li avoit comandé . Tantost come la messe fu chantee por les escomeniees la ou il estoient et ce vint a l ' autre foiz qe li dyacres dist qe li escomeniiez alassent fors de l ' eglisse , onqes puis les damoiseles n ' i furent veües . Par ce sot l ' en bien sanz doutance q ' eles estoient assouses par le saint home . Une autre foiz avint aprés ce qu ' ensemble o le seint home avoit un enfançon qi renduz estoit moines , si amoit mout son pere et sa mere . Adonc avint qe cil enfes s ' en ala sanz le congié seint Beneoit et sanz sa beneïçon a la meson son pere et sa mere . En cel meïsmes jor q ' il i vint avint q ' il morut et issi de ceste vie . Li peres et la mere qi mout l ' amoient en furent mout dolent , si l ' enfoïrent . L ' autre jor aprés avint qu ' il troverent l ' enfant fors de la fosse ne ne sorent qi mis l ' avoit fors de la sepouture . Dont le repristrent et si le renfoïrent , mes au tierç jor le troverent il aussint come devant fors de la fosse . Dont s ' en alerent a seint Beneoit a s ' abeïe , si li conterent et distrent ceste chose et si li proierent tout em plorant q ' il a l ' enfant deignast rendre sa grace si qu ' il peüst demorer en sa sepouture . Li seinz hom lor dona a ses propres meins une oublee beneoite et sacree , si lor dist : Or en alez et si li metez ceste choses seu le piz par grant reverence et puis si le remetez en sa sepouture . Li peres et la mere firent einsint ne onqes puis li cors ne fu trovez seur terre . Or poez oïr et entendre com li seinz hom estoit de grant merite envers nostre Signor , qe neis la terre ne voloit mie detenir le cors de son moine qui n ' avoit mie sa grace . Aprés ce avint q ' uns moines estoit en l ' abeïe qi son cuer avoit si torné a la vanité de cest monde q ' il ne voloit en nule maniere la dedenz demorer . Seinz Beneoiz le chastioit mout et amonestoit de bien fere et de demorer por servir nostre Signor en la compaignie de ses freres . Cil respondoit au seint home qe ce ne porroit estre ne ne porroit en nule maniere l ' ordre sosfrir ne la vie . Une foiz avint qe seinz Beneoiz en fu mout ennuiez , si li dist par ire q ' il s ' en alast et tenist sa voie . Li moines se parti del seint home et tantost com il fu issuz de l ' abeïe , il vit enmi sa voie un grant dragon qi vers lui avoit la geule baee . Dont comença li moines a crier a hautes voiz tot tramblant : Acorez ! Acorez , car cis dragons me veut devorer et ocirre ! Dont i acorurent li frere , mes de cel dragon ne virent il mie , einz troverent le moine si tramblant et si espooriz qe por pou q ' il ne perdoit la vie . Dont le pristrent , si le remenerent arriere en l ' abeïe a seint Beneoit . Lors promist li moines qe jamés n ' isteroit de s ' abeïe et il si ne fist , einz remest toz les jorz de sa vie en la religion . Einsint avint il par les orissons seint Beneoit de cel orible dragon qe li moines voloit ensuire qant il n ' en veoit mie . Ce ne fet mie a tere q ' uns siens moines qi Pelerins estoit apelez contoit et disoit qe uns mout preudom estoit mout entrepris , car rendre ne pooit ce q ' il devoit . En cel tens adonqes estoit molt meins de monoie q ' il n ' est ore . Li preudom ne savoit qe fere , car il ne savoit ou prendre ces deniers q ' il devoit . Il se pensa qu ' il iroit a seint Beneoit et si li diroit sa besoigne . Lors vint au seint home a l ' abeïe et si li conta com il estoit maubailliz por . . souz qu ' il devoit a un home . Li seinz hom qi la parole celui ot entendue dist q ' il n ' auroit . . soulz en nule maniere , mes neporqant le conforta il par bele parole , si li dist : Va t ' en et si repere a moi au tierz jor , car je n ' ai hui nule chose qe je doner te doie . Li preudom se departi de la et seinz Beneoiz remest en orissons si com il avoit a costume et cil qi besoigneuz estoit repera au tierz jor . Tantost com il fu revenuz , trova uns des freres de la meson seur une huce qi leenz estoit pleine de forment . . soulz de cele monoie qi coroit adonques . Il vint a seint Beneoit , si li dist . Li seinz hom comanda c ' on li aportast , si les fist doner a celui qi mestier en avoit et si li dist qe les . . soulz en paiast si com il devoit fere et les . . deniers retenist a despendre . Cil l ' en mercia si com il dut fere mout durement , si repera liez et joians arriere , si paia sa dette . Or vos conterai qe d ' un sien deciple me distrent qi la chose avoient veüe . Uns hom estoit qui uns autres haoit mout durement et tant ala la haine qe cil se pensa q ' il l ' ociroit , mes ne savoit en quel maniere plus covertement le peüst fere . Tant se pensa nonporqant et jor et nuit qe li deables li mist en corage qi volentiers atorne tieus choses qu ' il ocirroit celui par venim q ' il li metroit en son boivre . Einsint le fist , mes li venins n ' ot pas la force par la volenté nostre Signor , si com je cuit , q ' il le peüst ocirre , mes neporqant le mua il si qe li cuirs li pela toz et devint toz li cors aussi come toz liepreus . Cil fu amenez a seint Beneoit en l ' abeïe . Et tantost com li seinz hom l ' ot atouchié , li fu santé rendue , en tel maniere qe trace ne enseigne del entoschement del veninz n ' i fu veüe . En cel tens qe la grant famine fu en cele contree , departi et dona seinz Beneoiz a toz ceus qi besoigneus estoient totes les choses qi viandes estoient en s ' abeïe ne n ' i remest el celier riens nule fors un pou d ' uile en un vessel de voirre . Adonc i vint uns clers sozdiacres , Agapites avoit non , et si dist qu ' il avoit besoigne d ' un pou d ' uile et c ' on li feïst doner se leenz en avoit point . Li seinz hom qi tout voloit doner en terre ce q ' il avoit por aquerre la joie del ciel comanda c ' on li donast ce tantet d ' uile qi estoit remes en l ' ampoule de voirre . Li moines qi celeriers estoit oï bien qe li seinz hom comanda , mes il ne le vout fere . Qant vint aprés ce un petit , seinz Beneoiz demanda au celerier s ' il avoit doné ce q ' il li avoit comandé a doner a celui qi mestier en avoit . Li moines li respondi q ' il nules choses ne li avoit donees , car s ' il li eüst doné ce tant d ' uile , neis point n ' en fust remes a oés toz les freres . Dont fu mout corrociez seinz Beneoiz , si conmanda as autres moines q ' il cel vessel de voirre en qoi cil tant d ' uile estoit remes getassent fors de leenz par les fenestres , car il ne voloit mie qe aucune chose remansist en l ' abeïe par inobedience . Einsint le firent . Desoz la fenestre avoit une mout grant parfondece , car la meson estoit haut assise sour la naïve roche . Li vesseaus de voirre qi contreval fu getez seur les pierres ne brisa mie ne ne respandi mie noient plus qe s ' il fust assis seur bele terre pleine . Qant seinz Beneoiz vit ce , il le comanda a raporter amont et a donner tout entier a celui qi l ' avoit demandé . Si com ce fu fet , il assambla toz ses freres et si blasma devant eus le moine qi celeriers estoit de ce q ' il avoit trespassé obediences et lors l ' en fist rendre sa coupe , si com il sot qe ressons fu et droiture . Qant ce fu fet et cil moines ot esté einsint repris et blasmez de s ' uevre , seinz Beneoiz recomença ses orissons a fere envers nostre Signor . Li toniaus en qoi li huiles soloit estre qui vuidiez estoit estoit estoupez deseure , aussint com s ' il i eüst aucune chose . Si com seinz Beneoiz oroit , il resgarda , si vit qe li estoupaus del toniel coumença a soslever par ce qe li huiles croissoit et tant qu ' il comença a cheoir par deseure fors del tonel seur le pavement habundanment . Qant seinz Beneoiz le vit , il lessa s ' orisson a feire et li huiles cessa de seuronder fors del toniel et de decorre sor le pavement . Dont apela son celerier , si le doctrina et amonesta qu ' il eüst foi et humilité et si lessast desesper ﻿ ance . Et li moines s ' en amenda et si en ot angoisses , car li seinz hom demostroit ﻿ par miracles la haute vertu nostre Signor q ' il lor ensignoit par paroles , ne n ' estoit nus qi doutast de ses promesses , car il rendi un tonel plein d ' uile por une ampolete qi pres estoit qe vuide . Une autre foiz avint qe seinz Beneoiz aloit a l ' eglisse Monsignor Seint Jehan qi en som la montagne estoit fete et estoree . Si com il aloit tote la voie , li deables li vint a l ' encontre en sanblance d ' un mire , si portoit en sa mein une corne . Li seinz hom li demanda ou il aloit . Li dables li respondi q ' il aloit as freres et si lor voloit doner poison , car il estoit fusiciens mestres et mout savoit de medecines . Lors le trespassa li seinz hom , si ala en l ' eglise orer . Et tantost com il ot ses orissons fetes , il repaira mout isnelement arriere . Et li deables avoit trové un viel home qi aportoit eve a oés une de lor officines , si li entra ou cors et lors le comença a tormenter mout durement . Et qant il l ' ot abatu contre terre , li seinz hom le vit , si s ' aproça de lui , si li dona une joee et a cel coup en chaça il le deable c ' onques puis n ' osa arrester el moine ne autre foie repairier . Une autre foiz avint qe uns maus hom et de mauvese creance , Zalla avoit non , estoit venuz en cele contree par le conmandement del roi et en celui avoit si grant felonie et si grant cruauté q ' a poines pooit moines devant lui venir ne clers q ' il ne les feïst ocirre . Dont avint qe cil Zalla qi mout estoit cruieus et pleins de male aventure prist un vilein , si le comença a lesdengier mout durement et a tormenter et a destreindre por ce q ' il le voloit reembre . Li vileins dist qi mout estoit agrevez des peines soffrir qe lui et ses choses avoit il comandé a seint Beneoit l ' ome nostre Signor . Dont le lessa Zalla a tormenter , si li fist les meins mout estroitement liier d ' un lien et si li demanda qi cil Beneoiz estoit cui il avoit comandees ses choses , car il voloit q ' il li mostrast et ensignast . Li vileins dist qe ce li feroit il volentiers et li menroit tote la droite voie . Lors s ' en coumença a aler et Zalla l ' ensivi tant q ' il vint a l ' abeïe , si troverent seint Beneoit tout seul seant a l ' entree del mostier , si lisoit en un livre . Li vileins dist a celui qi pleins estoit de grant forsenerie : Veez ici seint Beneoit le bon pere de cui je avoie parlé . Zalla le resgarda mout cruielment , si le cuida par paroles espoenter aussint com il soloit les autres , si li dist meintenant a hautes voiz : Lieve sus ! Lieve sus ! Si me rent les choses a cest vilein qe tu as prises et receües . Qant li seinz hom oï sa parole , si lessa son lire , si le resgarda et puis le vilein qi encore avoit les meins liees . Et tantost com il vit les liens dont il estoit liés , conmencierent a desliier par eus meïsmes plus tost qe nules meins d ' omes ne les peüssent desliier . Qant Zalla vit ce , si fu mout espoentez , si ot tote sa cruiauté perdue , q ' il se lessa cheoir a ses piez a terre , si se comanda a lui et a ses orissons . Li seinz hom ne se leva onqes de son livre por ceste chose , einz apela ses freres , si le comanda amener dedenz l ' eglisse por prendre la beneïçon . Qant il fu devant lui ramenez , il li conmença a amonester et a dire qu ' il deguerpisist sa cruiauté et sa derverie . Zalla li otroia einsi a fere , puis fu del tot en tout a la volenté seint Beneoit . Si repera arriere ne onques puis ne demanda nule chose au vilein qe seinz Beneoiz avoit deslié par son regart sanz ce q ' il l ' atouchast . Or poez vos veoir et savoir qe cil qi servent nostre Signor veraiement et en lui ont ferme creance pueent fere a la foie miracles par lor volenté et par lor poesté meïsmes . Ce poez vos savoir par seint Beneoit qe la ou il seoit toz coiz , refrena il la cruiauté de celui qi tant estoit granz com je vos ai dit et qi par son esgart deslia les neus des liens dont cil avoit les meins liees . Or vos conterai un autre miracle qe li seinz hom fist par ses orissons por ce qe je voel qe vos sachiez coment les miracles q ' il fesoit q ' il les fesoit em partie par la volenté qe nostre Sires li avoit donee et par la poesté et par la grace qe il de Lui avoit , et em partie par les orissons q ' il fesoit a nostre Signor et par ses proieres . Un jor avint qe li seinz hom estoit alez a la champaigne en labor ensemble o ses freres . Dont avint qe uns vileins avoit un sien enfant aporté tout mort tresq ' a la porte de l ' abeïe et la demanda il ou seinz Beneoiz estoit li bons peres . L ' en li dist q ' il estoit alez as chans la ou li frere de la meson laboroient . Li vileins plouroit et demenoit grant duel por la mort de son enfant , si lessa le cors a la porte , si s ' en corut le grant cours qerre seint Beneoit a la champaigne . A cele ore tout droitement reperoit li seinz hom ensemble o ses freres de laborer . Qant li vileinz le vit qi mout estoit dolenz , il comença a haute voiz a crier et a dire : Rent moi mon fil ! Rent moi mon fil ! Li seinz hom arresta a ceste parole et si dist : T ' ai je donc ton fil tolu qi le me demandes ? Li vileins respondi et si dist : Il est morz ! Viens , si le me resuscites ! Qant li seinz hom oï ce , si fu molt corrociez , si dist : Retorne , beaus frere , retorne ! Ce ne poons nos pas fere , einz font teus choses li seint apostre . Por qoi me vius tu charchier fes qe je ne puisse porter ? Li vileins qui grant doel avoit ne lessa mie por ceste parole ce qu ' il requeroit , einz jura q ' il ne se partiroit de lui tresq ' atant q ' il auroit son fil resuscité . Seinz Beneoiz li demanda et dist : Ou est tes fiuz ? - Seinz hom , vois ça le cors ou il gist a la porte . Tantost com seinz Beneoiz i fu venuz ensemble o ses freres , s ' ajenoilla il et coucha seur le cors , puis si tendi il ses meins vers le ciel et si dist : Beaus Sire Dex , Peres del ciel , ne pren mie garde a mes pechiez , mes a la foi de cest home qi rueve son fil resuscité et si rent l ' ame a cest cors par ta grant doçor et par ta grant misericorde . A peines ot il s ' orisson defenie , qant l ' ame revint el cors de l ' enfant qi se comença a mouvoir devant toz ceus qi la estoient . Lors le prist seinz Beneoiz par la mein , si le rendi sein et heitié et vivant a son pere qi molt en ot grant joie . Ce haut miracle fist nostre Sires par les orissons del seint home . Or vos conterai un autre miracle qe nostre Sires fist por l ' amor d ' une seue seror qi mout estoit seinte feme . Seinz Beneoiz avoit une siue seror , Scolastica estoit apelee par non . A nostre Signor s ' estoit donee et atornee tres s ' enfance et otroïe . Et por manoir en virginité et por plus entierement entendre as oevres nostre Signor par qoi ele peüst pleire a Deu , estoit ele devenue none et avoit deguerpies totes les vanitez de cest siecle . Cele damoisele avoit a costume de venir chascun jor une foiz a seint Beneoit son frere . Et li seinz hom qi mout en estoit liez et qi mout l ' amoit de grant maniere venoit a li en une meson defors la porte et parloit a li et la doctrinoit et mostroit seintes paroles . Un jor avint q ' ele vint si come ele avoit a costume et seinz Beneoiz vint a li et ne sai qanz ensemble o lui de ses freres . La furent tuit le jor ensemble et parlerent de seintes paroles . La seinte damoisele parla a seint Beneoit son frere et si li dist : Beaus frere , je te pri qe tu en tote ceste nuit ne me deguerpisses , einz parlerons aucunes choses des celestieus joies tresq ' a demein a la matinee . Seinz Beneoiz li respondi et dist : Bele suer , qe est ce qe vos dites ? Dont ne savez vos bien qe je ne puis fors de ma celle demorer en nule maniere ? Adonc estoit li airs si clers et si purs et la nuit si serie et si coie qe nue ne oscurité n ' i aparoit de nule part . La seinte damoisele avoit bien oï qe ses freres li avoit escondi la demorance , si en estoit molt triste . Ele mist ses . . meins ensemble seur la table et puis si enclina son chief seur ses paumes , si fist a nostre Signor une mout corte orisson . Et tantost come ele mist et releva son chief amont , tonoire et espart vindrent de totes parz en l ' eir si grant et si orrible q ' il sembloit meintenant qe foudre deüst tot le monde acraventer et une si grant habundance d ' unes grosses goutes de pluie vint ensamble o cez tonoirres qe seinz Beneoiz ne si frere ne se porent movoir en nule maniere d ' ensemble o la damoisele . Et par les lermes qe ele avoit plorees seur la table en ses meins la ou ele avoit son chief acliné estoit cele grant pluie venue par la proiere qe ele fet avoit a nostre Signor . Et s ' orisson avoit eu si grant force c ' onqes si tost ne hauça son chief com il plut et touna et esparti . Qant ce vit seinz Beneoiz et q ' il ne porroit arriere repeirier a l ' abeïe , il se comença mout a compleindre et si dist : Bele suer , nostre Sires te beneïe ! Qe est ce qe tu as fet ? Ele respondi a seint Beneoit et si li dist : Beaus frere , je te prié et tu ne vousis oïr ma proiere . Je priai a nostre Signor et il m ' oï et entendi . Or t ' en va se tu puez et si me deguerpiz , si repeire a t ' abeïe . Seinz Beneoiz ne pot issir fors de la meson , si demora non mie par sa volenté el leu ou il ne voloit par sa volenté demorer . Einsint demorerent tote la nuit ensemble , si se refirent et saoulerent de parler des esperitueus paroles . Lendemein fu li airs et li tens rapesiez et esclarciz . La damoisele repeira arriere a sa ceaille et seinz Beneoiz a s ' abeïe . Qant vint au tierz jor et li seinz hom estoit en orissons , il leva amont ses euz en l ' air , si vit l ' arme de sa sereur qi en guise de coulon estoit del cors issue et si s ' en aloit a la hautece des cieus . Li seinz hom en ot mout grant joie por ce qe ele en estoit portee en la haute gloire , si en rendi graces a nostre Signor et loenges et noncha ceste chose a ses freres . Et puis envoia mout isnelement por le cors q ' il fust a l ' abeïe aportez por enfoïr en une sopouture qu ' il meïsmes avoit fete a son oés aparellier . Qant li frere orent fet ce qe li seinz hom lor avoit comandé , ce est qe li seinz cors fust aportez , seinz Beneoiz et si frere l ' enfoïrent mout honorablement si com il durent . Et aussi com il avoient esté d ' une pensee envers nostre Signor et d ' un cuer sanz nule devise et sanz nul departement , nient plus ne furent lor cors departiz par sepouture . Aprés ce avint q ' en une des parties de la contree avoit un abbé qi Sernanduz estoit apelez , si estoit abbes d ' une abbeïe qe uns hauz hom avoit fete . Cil abbes avoit a costume de venir veoir seint Beneoit et visiter chascun an por oïr et por entendre ses seintes paroles . Adonc avint a un jor q ' il orent mout parlé ensemble entr ' eus deus de seinte vie tant q ' il fu ore de couchier et de reposer , car grant piece de la nuit estoit ja trespassee . Seinz Beneoiz se coucha en un haut leu et li abbes se coucha en une plus basse chambre et lor deciple se couchierent en une habitacle qi tenoit a cele chambre . Qant vint a mienuit et li frere dormoient , seinz Beneoiz se leva por dire ses matines . Lors vint a la fenestre , si comença ses orissons a fere a nostre Signor . Tantost se resgarda , si vit une si tres grant clarté resplendir qe la nuit ot toutes ses teniebres perdues . Et en cele grant clarté , si com il meïmes raconta et dist , vit il devant lui tout le monde . Et si com il ce regardoit a grant merveille , il vit l ' ame de saint Germein de Chaples qe li angele emportoient es cieus . Et por ce qe li seinz hom voloit avoir tiesmoing de si haut miracle , apela il l ' abé qi la gisoit une foie et autre et tierce , tant qe li abbes monta amont , si vit un petit de cele lumiere et de cele grant clarté qe seinz Beneoiz avoit veüe . Si com il s ' esbahissoit et esmervelloit , seinz Beneoiz li conta tout en ordre conment il avoit veüe cele grant clarté et l ' ame de l ' evesqe de Chaples qe li angele emportoient . Meintenant envoia au chastel de Cassin par un home qi Theoprobus estoit apelez , si li coumanda q ' il alast a Chaples . Il trova qe li evesques estoit morz et mis em biere . Il chercha et enquist soutiument l ' eure qe l ' ame li estoit del cors issue . Et l ' en li conta et dist tote la verité et la maniere . Qant il fu reperiez a seint Beneoit , si li conta einsint la chose . Adonc sot li amis nostre Signor q ' a cele heure droit l ' avoit il veü qe li angele l ' emportoient . De si grant vertu , com vous m ' oez dire et retreire , estoit li seinz hom , encore vos en lesse je mout de ses miracles a conter et a dire . Et bien saciez qe adonc fist il la ruile et escrist qe les moines ont en lor abbeïes et qu ' il doivent tenir , se il seint Beneoit ne heent , Mes tant lor a fet et tant dit Q ' il li sont trestoz contredit , Tieus i a et non mie touz , Ceus qi ne sont fel ne estouz , Meintiegne Dex en droite voie . Et les autres puist ravoier , Si qe Dex a merci les voie . Or saciez bien qe en la riule qe seinz Beneoiz fist puet l ' en bien trover tout si com il vesqi et ses fez et tout si com li moine doivent vivre . En meïsmes l ' an qe li seinz hom dut issir de ceste vie , le conta il et dist a pluiseurs de ses deciples et a ceus qi ensus de lui manoient dist il ques signes il verroient , qant l ' ame li departiroit del cors . Au sissieme jor devant ce qu ' il deüst morir , fist il ovrir sa sepouture . Dont li pristrent unes gries fievres par qoi il comença mout a agrever et a afebloier . Et qant vint au sissime jor , il se fist porter en l ' oratoire . La s ' acommenia il et reçut le cors nostre Signor si seintement com il devoit , et la ou il le soustenoient , cil qi si deciple estoient , et il avoit ses meins tendues vers le ciel , rendi il l ' ame tot en fesant ses orissons . Et en cel jor meïsmes s ' aparut il a . . de ses freres dont li uns estoit en sa ceaille et li autres mout loing ensus de l ' abeïe , car il virent qe une voie mout tres clere et resplendissanz venoit devers Orient tresq ' a sa ceaille et des iluec aloit tresq ' au ciel . Si com il ce esgardoient , uns mout beaus hom et mout clers leur vint devant et si lor demanda qui cele voie estoit qu ' il veoient . Il li respondirent q ' il ne savoient . Li hom lor dist : Ce est la voie par la qele Beneoiz li amis nostre Signor monte es cieus . Par ce sorent ausi bien cil qi ensus estoient de lui la mort del seint home com cil qi estoient en presence , car il virent le signe si com il lor avoit dit qant il estoit en vie par qoi il le sorent . Dont fu enfoïz seinz Beneoiz en l ' eglisse Seint Jehan Baptiste q ' il avoit fete et edefiee en cel liu ou il avoit destruit l ' autel Appollin et si com je vos ai conté arriere . Et la a fet et fet encore nostre Sires por lui meint beau miracle qui vit et regne par tout le siecle des siecles . Aprés ce grant tens qe li seinz hom fu mors et alés de ceste vie , avint cest miracle qe je vos conterai el leu ou il habita premierement . Une feme estoit fors del sens qi par sa grant rage estoit dervee q ' ele coroit par mons et par vaus et par bours et par champaignes , jor et nuit , ne ne finoit onques ne ne cessoit tant q ' ele estoit lassee et la se reposoit tant solement ou la lassece la constreignoit a demorer . Un jor avint q ' ele coroit et aloit en tel maniere si com cele qi meins avoit de sens qe beste mue . Dont vint acorant en la fosse ou seinz Beneoiz avoit demoré en la montaigne . La entra , si se reposa tote la nuit et fu a aise . Qant vint a la matinee ele s ' en issi toute seine et toute guerie de la grant derverie qui longuement l ' avoit tenue et refu en tel sens com s ' ele n ' eüst onques mal ne doleur sentue . Et la demora elle toz les jors de sa vie et loa et gracia nostre Signor et seint Beneoit si com elle devoit . Pluisors autres hauz miracles i sont avenus qui ci ne sont mie escriz , mes ce qe vos en avez oï et entendu en conte seinz Grigoires qi mout fet bien acroire . Por ce la doit l ' en tenir chiere , car seinz Gregoires n ' en contast nule chose se verité non . Or proions seint Beneoit le beneoit confessor q ' il deproit a nostre Signor q ' Il ait merci de nos ames au jor q ' eles isteront de nos cors dolentes et esgarees , si q ' eles aient par Lui socors qi les fist et cria qant elles n ' estoient . Ce nos otroit Cil qi vit et regne par toz les siecles des siecles . Amen . Ci coumence la vie seint Marcel de Lymoges le beneoit evesqe . Au tens qe nostre Sires Jesu Criz preechoit et enseignoit les Juis qi estoient de la lignie Benjamin en la terre de Jerusalem , granz torbes de celes genz le sivoient , por ce q ' il desirroient a oïr ce qi apertenoit au salu de lor armes , et si li aportoient ce que mestiers li estoit de mengier et de boivre . Entre ceus vint por nostre Signor oïr uns molt hauz hom de la lignie des Juis qi estoit de cele lignie qe je vos ai devant nonmee qi Marceaus avoit non et sa feme ensamble o lui et uns leur fiuz , car plus n ' avoient de toz enfans . La dame estoit apelee Elyzabez et li jovenceaus Marceaus qi n ' avoit d ' aage qe solement . . anz . Cist oïrent nostre Signor qi preechoit et disoit : Penitentiam agite , apropinquabit enim regnum celorum et nisi quis renatus fuerit ex aqua et spiritu sancto non potest intrare in regnum Dei . Ce est a dire : Fetes peneance , car li regnes des cius aproisme et qi ne sera rengenerez de l ' eve del seint baptesme et del seint Esperit , il ne porra mie entrer el regne Deu . Ce disoit nostre Sires au pueple et mout d ' autres bons comandemenz por mener seinte vie . Qant ce oï li seinz hom qi Marceaus avoit non et ses fiuz et la dame , il vindrent a nostre Signor et si li proierent mout docement q ' il les regenerast en la forme de baptesme si com il disoit et ensignoit a feire . Dont comanda nostre Sires Jesu Crist a seint Pere l ' apostre q ' il le baptizast . La fu Marceaus baptiziez et sa feme Elyzabez et Marciales lor filz qi molt estoit de bone doctrine et Zacheus qi sor le sicamor monta por veoir nostre Signor si come l ' Evangile raconte et Joseph d ' Arimatie qi puis enseveli nostre Signor et pluiseurs autres Juis dont longue chose serroit a raconter lor nons qi il furent . Qant tuit furent baptiziez , cascuns repeira a son propre leu . Seins Marceaus li bons jovenceaus , il ne repaira mie a la meson son pere , einz demora ensamble o nostre Signor en la compaignie des apostres , si s ' acompaigna a monsigneur seint Pere qi ses cousins estoit assez proceins et par l ' amonestement de lui se penoit il mout de toz les conmandemenz nostre Signor aemplir et fere . Aprés ce resuscita grant tens nostre Sires Lazarum em Bethanie et la fu seinz Marceaus ensamble o nostre Signor . Et qant nostre Sires ot sa seinte predication comsomee et q ' il fu a la ceine corporelment ensamble o ses deciples et q ' il lor lava lor piez , aprés ce q ' il furent lavez de la ceine et lor piez essuiez , si com raconte l ' Escriture , cil meïsmes hom Marceaus fu esleüz a servir ensamble o Cleopha et pluiseurs autres deciples por ce q ' il qeïssent les choses qi estoient necessaires entre eus , si com de boivre et de mengier et vessiaus a metre l ' eve as piez laver des deciples et dras por essiver . Et aprés la seinte resurrection nostre Signor , qant il s ' aparut a ses deciples en sa propre forme et il dist : Pax vobis et il furent troblez tresq ' atant q ' il le conurent , par ce q ' il prist une piece d ' un poisson rosti et une ree de miel , si en menga devant eus et si lor departi , la fu seinz Marceaus ensamble o les autres deciples et si en reçut sa partie de nostre Signor et par tout aussint fu il ensamble o les deciples la ou nostre Sires lor conmanda q ' il alassent par tot le monde les genz enseignant et preeschant et si baptizassent el non del Pere et del Fil et del seint Esperit et si reçut la poesté de preechier la seinte Evangile de nostre Signor meesmement ausint com li autre deciple . Et la fu seinz Marceaus ou nostre Sires entra , la ou li deciple estoient as portes closes qant seinz Thomas n ' i estoit mie . La reçut il la poesté de liier et de desliier aussint com li autre qant nostre Sires lor dist : Recevez le seint Esperit , et a toz ceus qi vos releroiz les pechiez , il lor seront relessiez , et a toz ceus qe vos voudroiz q ' il soient retenu , retenuz seront . Et la ou nostre Sires monta es cius et il beneï ses apostres , fu seinz Marceaus et si fu beneïz ensamble o ses deciples et ensamble o eus fu il toz tens en geunes et en orissons et par nuiz et par jorz . Et la ou nostre Sires envoia le seint Esperit sor eus en guisse de langues de feu , et si fu ensigniez et doctrinez ensamble o les autres de toz languages et si fu verais tesmoing de la resurrection nostre Signor . Aprés ce qe li apostre orent receü le seint Esperit et il furent confermé en vraie foi , il s ' es ﻿ partirent par diverses regions solonc la volenté nostre Signor por preechier et anoncier la seinte Euvangile . Messires seinz Peres qi estoit princes des apostres et seinz Marceaus qi estoit ses proismes s ' en alerent en Anthioche et pluseurs autres deciples toz anonçanz et preechant la seinte Euvangile et le regne des cieus et preechant et disant c ' on doit faire peneance de toz ses pechiez . Si com il preechoient en tel maniere , nostre Sires lor dona si grant grace que si granz pueples q ' il n ' en estoit nus nombres se convertissoient en la seinte foi de baptesme par lor paroles et ﻿ par lor predications et faisoient meintes beles eglisses es leus ou il n ' en avoit onqes nules eües . Et qant li evesqe et li prestre i furent ordenez solonc droiture , cil qi avoient toz tens esté divers a la loy nostre Signor faisoient regenerer a la seinte eve de baptesme . Quant seinz Peres et ses deciples orent einsi esploitié en la cité d ' Antioche et q ' il l ' ot convertie a foi et a creance et mis evesqes et prestres ordenez et autre clergié , il se parti de la cité por venir vers Rome , si rova seint Marcel q ' il venist ensamble o lui en compaignie . Si com il se furent mis a la voie , pluiseurs autres de lor deciples se mistrent ensamble o eus , si i fu seinz Aspiniens et seinz Austricliniens et ne sei qanz autres dont il ne covient mie dire les nons . Qant il furent parvenuz a Rome , il trestrent al ostel a la meson Marcel , le concele des roumeinz , qi mout volentiers reçut seint ﻿ Pere et sa compaignie et molt benignement . Si furent en sa meson molt grant piece , si preechierent au pueple tot apertement et anoncierent et distrent qe nostre Sires Jesu Criz les avoit a eus envoiez , por ce q' il deguerpeïssent les erreurs de fauses ymages q ' il aeurent et si aorassent et coneüssent le verai Deu qi estoit uns seus Dex en . . persones et si seüssent bien q ' il est si serf q ' il avoit esté en la croiz traveilliez por tot le monde q ' il avoit rachaté de son precieus sanc . Si com il demoroient a Rome en tel maniere et il preechoient , nostre Sires s ' aparut a monsigneur seint Pere , si li dist q ' il envoiast seint Marcel en France por preechier as genz q ' il deguerpeïssent le deable q ' il aoroient et si se meïssent au service Jesu Crist por avoir vie parmenable et si lessassent la malvese error q ' il avoient trop longuement meintenue . Dont prist messires seins Peres seint Marcel , si li conta tout par ordre ce qe nostre Sires li avoit comandé . Qant seinz Marceaus l ' entendi , il comença a plorer , por ce q ' il cremoit la lontaine contree et qe les genz ne conoissoient nostre Signor et nule rien de verité ne savoient . Seinz Peres le comença molt docement a conforter et si dist : Seinz freres , n ' aies en toi nule doleur , car nostre Sires serra toz tens ensamble o toi , si com il meïsmes nos ot en covent , quant il dist : Ecce ego vobiscum sum omnibus diebus usque ad consummationem seculi . Ce est a dire : Je seré ensamble o vos toz les jorz qi serront tresq ' a la fin del siecle . Et aprés ce q ' il fu resoscitez , nos comanda il et dist : Euntes in mundum universum predicate Euvangelium omni creature qui crediderit et baptizatus fuerit salvus erit et qi vero non credidit condenpnabitur . Ce est a dire : Alez par tot le monde , si preechiez et anonciez la seinte Euvangile a tote creature qi croira et baptiziez sera , si sera sauvez et qi ne croira si sera dampnez . Ce nos covient il garder , fet mesires seinz Peres a seint Marceau , beaus chiers freres , si qe nos ne deguerpissons mie les comandemenz nostre Signor et por ce te covient il croire mes consauz , que la compaignie de moi et de toi soit comune . Or n ' atarge mie , mes haste toi de quanqe tu puez , qe tu puisses le pueple qi longuement a servi le deable fere retorner a vraie foi et a vraie creance , si qu ' il puissent rejehir et dire qe nostre Sires Jesu Criz est vrais Dex et sires de tote creature . Une cité est en la contree de France qi Limoges est par non apelee . Cele te comande nostre Sires et tote France q ' ele soit par ta predication a sa loy essaucie . Et por ce qe la voie est longue , n ' arreste mie a feire ce qe je t ' enseigne si qe tu en puisses avoir la celestiel corone . Pren ensamble o toi . . prestres qi te portient conpaignie et si te servent , si q ' il n ' en perdent mie le loier de lor corone . Et si fai tant et entent de ma parole qe chascuns hom te ceure seure por ocirre , estent le col et abandone et qi c ' onques te ferra en la destre joe , torne l ' autre et amenistre , et qi c ' onques te despoillera de ta cote , lai li et deguerpiz t ' affubleüre . Tant seulement fai qe tu soies de ferm corage . Dont n ' atarja mie seinz Marceaus , li beneoiz hom nostre Signor , q ' il ne se meïst a la voie , si com seinz Peres li avoit dit et enjoint par le comandement nostre Seignor , ensamble o lui . . prestres dont li uns avoit non Alpiniens et li autres Astricliniens . Et qant il orent lor voie consomee tresqu ' en France , il avint qe Austricliniens morut et parti de cest siecle . Lors fu seinz Marceaus mout dolenz et ne sot qe feire , mes tout errant s ' en retorna arriere a Rome a seint Pere , si li conta tot ce qe avenu li estoit en la voie . Quant seinz Peres l ' oï , il le rova erranment retorner arriere et si li dist : Pren mon baston et tantost com tu vendras au leu ou tu lessas ton compaignon mort , si l ' en atouche et je ferai mes orissons a nostre Signor et il se levera meintenant aussi com s ' il s ' esvellast de dormir et si te tendra compaignie . Donc s ' en retorna seinz Marceaus solonc le dit monsigneur seint Pere , tant q ' il vint au cors de son compaignon la ou il l ' avoit lessié . Et qant il l ' ot atouchié , si com seinz Peres li ot comandé , li membre et les veines qi totes estoient mortes et froides comencierent a raviver et si ovri ses iols por regarder la lumiere q ' il avoit par la mort perdue . Et quielz hom est ce qi dote qe nostre Sires ne feïst ice por demostrer la foi seint Pere et qe seinz Marceaus fust esmeüz par cest example ? Dont s ' en ala seinz Marceaus ensamble o ses . . deciples par tote la terre preecant et semant la parole nostre Signor , tant q ' il vint au chastel de Tulle pres de la cité de Limoges . Et la le reçut uns riches hom qui Ernous avoit non , si arresta . . mois iluec ne onqes en tant n ' i cessa de preechier ne d ' amonester la parole devine a toz ceus qi a lui venoient . Et bien sachiez qe granz peuples venoient chascun jor a lui et a ses compaignons q ' il autretant desirroient a estre doctrinez de sa seinte predication come recrié et refet des seinz miracles q ' il veoient chascun jor . Ernous , li riches hom qe je vos ai devant nomé , avoit une fille qi chascun jor estoit traveillie del deable si q ' ele estoit et dervee et forsenee del senz ne n ' avoit plus d ' enfanz qe la damoisele , por ce s ' en estoit li bons preudom plus corrociez en son cuer ne ne savoit q ' il en peüst feire . De ce li avint qe seinz Marceaus entra en la meson qe li enemis qi estoit el cors de la damoisele coumença a crier et a dire : Or sai je bien q ' il me covendra issir de ceste pucele , car li angele qi ensemble o toi sont me travaillent molt durement et tormentent , mes je te conjur par Celui qi fu crucefiiez qe tu ne m ' envoies mie en abisme ! Dont respondi seinz Marceaus au deable : Je te conjur par celui qui fu crucefiiez qe tu isses del cors a ceste damoisele et qe tu ja mes n ' i entres , mes va t ' en en un leu desert ou oiseaus ne vole ne ou il ait habitation d ' umeine creature ! Lors womi la pucele le deable de son cors fors et si remest aussi come morte . Et seinz Marceaus la prist par la mein , si la leva contremont de terre ou ele estoit , si la rendi a son pere tote hertie et seine . Orate omni hora . Bien sachiez , vos qi crestiens estes et qi ceste vie entendez , q ' en seint Marcel estoit seinteez et benignitez et misericorde et douceur et grant humilité et assidueus orissons en totes eures , si com nostre Sires dist et comanda a ses deciples , qant il dist : Orate omni hora . Ce est : Soiez en orissons totes heures . Or vos conterai un autre miracle qe nostre Sires fist por le seint home en cel leu meïsmes qe l ' en ne doit mie entrelessier ne trespasser a dire . Il avint qe un prince avoit en cel chastel qi Nerva estoit apelez par non de grant pooir et de grant signorie , cosin prochein Noiron l ' empereor de Rome . Cil avoit un fil joevene enfant que le deable ocist en tel maniere q ' il l ' estreinst et estrangla en son lit ou il gisoit . Li peres et la mere qui mout en orent grant doel qant il le troverent et tuit cil qi ensamble o eus estoient vindrent a seint Marcel la ou il estoit , si li cheïrent as piez tot em plorant et si li distrent : Hom de Deu , aïde nos ! , s ' aporterent le cors del enfant , si le gieterent as piez del seint home a grant doleur et a grant criee . Seinz Marceaus fu mout dolenz del pueple q ' il veoit plorer , si conmença il meïsmes a plorer et si dui deciple , et granz genz estoient assamblé o lui por veoir ceste chose . Seinz Marceaus parla a eus toz et si dist : Vous toz qi ci estes assamblez , aussi li crestien com li paien , proiez nostre Signor Jesu Crist q ' il degne cest enfant resusciter par sa douceur et par sa misericorde . Il meïsmes et si dui deciple et pou de crestiens qi iluec estoient comencierent lor orissons a feire , qe Dex le resuscitast par lor proieres . Seinz Marceaus comença s ' orisson en tel maniere : Beaus Sire Dex qi par ton Fil et par ton seint Esperit me feïs venir en ceste lointaine contree , je te proi qe tu resuscites cest enfant , si qe tuit cil qi le verront puissent ﻿ par moi en Toi croire . Lors prist li seinz hom tant solement la mein del enfant , si dist : El non nostre Signor Jesu Crist cui li Juif crucefierent et au tierz jor resuscita de mort a vie te comant je , enfes , qe tu lieves toz droiz seur tes piez et si di a cest pueple et raconte qe tu as en infer veü . Et meintenant se leva li enfes et qant il fu droiz en son estage , il se lessa cheoir as piez del seint home et puis li comença a dire et a crier : Hom de Deu , baptize moi et si me conferme del signe de seinte foi par coi je puisse estre sauvez , car nus hom ne puet estre saus , s ' il n ' a esté baptiziez et regenerez en la seinte eve de baptesme . Qant li enfes ot ce dit , si recomença devant tot le pueple a dire : Dui angele , fait il , vindrent devant moi grant aleüre la ou li deable m ' emportoient et si distrent qe je seroie resuscitez par la parole au beneüré seint Marcel . En infer , fet il aprés , n ' a nule mesure ne n ' est nule fin de sa grandeur ne de sa parfondece . Toz tens i est ploremenz sanz joie et amertume sanz doceur et teniebres sanz lumiere et pleignement et criees et granz doleurs et tristreces et froidures desmesurees et chaleurs et grant feu oribles qi onqes ne faillent et morsures de serpenz et si grandes pueurs qe nule creature humeine ne la porroit sosfrir . La est porreture et misere et l ' ivier qe onqes ne muerent . La sont li infernal chartrier . Ce sont li deable qi sont lez et hisdeus et d ' orrible figure qi ravissent les armes tantost com elles issent hors des cors , si les tormentent par divers tormenz et par cruielz paines . Et bien sachiez qu ' il n ' est nus si sages desoz la reondece del ciel qi peüst conter ne dire les tres granz doleurs desmesurees qi sont en infer . Dementieres qe li enfes disoit cez choses et autres , toz li pueples qi la estoit assamblés comença a une voiz a crier et a dire : Il n ' est autres Dex qe cist cui cil hom Deu preesche et annonce ! Dont s ' en baptizierent en cel chastel qe homes qe femes qe enfanz . . mile et . . cenz , si aporterent au seint home mout de beaus dons et de riches , mes il n ' en vout nul reçoivre , ainz lor conmanda q ' il les donassent as povres . Aprés ce s ' en ala as synagogues ou leur ymages et lor ydres estoient , si les debrisa et detruist trestote . De la s ' en ala li seinz hom a un chastel c ' on apeloit Adagedonc . La avoient li paien qi deceüz estoient par l ' erreur del deable fet mout d ' ydres et d ' ymages q ' il aoroient . Et qant il fu entrez en la vile , il comença a anoncier le seinte Euvangile as genz et si lor dist qe nuz ne puet entrer el regne des cieus , se il n ' est regenerez de l ' eve del seint baptesme et del seint Esperit en la remission de ses pechiez . Si com il preechoit de cez choses et de pluiseurs autres , li prestre de la paiene loy i sorvindrent , si batirent molt durement le seint home et ceus qi ensamble o lui estoient . Li seinz hom et si deciple qi o lui estoient beneïssoient nostre Signor por qui non annoncier il estoient dignes de soffrir tieus choses . Et lors sovint a seint Marceau del amonestement seint Pere l ' apostre qi dit li avoit : S ' il avient chose qe aucuns te fiere en la destre joe , torne li l ' autre . Et se aucuns te despoulle , lai li aussi t ' afubleüre . Et se aucuns te cort seure por ocirre , abesse le col encontre l ' espee . Por ce q ' il li souvint de cest chose dementierres c ' on le batoit griefment , il tendi les meins vers le ciel , si fist s ' orisson a nostre Signor et si dist : Beaus Sire Dex , tu ies li refuiemenz de la tribulation qi nos avirone , por ce te prions nos qe tu nos delivres de ceus qi nos tormentent . Tantost com il ot ce dit , cil qi le batoient devindrent avugle , si se pristrent par les meins et trest li uns l ' autre , tant q ' il vindrent a l ' ymage d ' un de lor dex qi Mercurius avoit non , por ce q ' il les conseillast et qu ' il lor donast respons , si com il soloit fere , mes li deables qi en l ' ymage arrestoit estoit si liiez de chaïnes ardanz par l ' angele nostre Signor qe il ne se pooit removoir ne a eus respondre si com il soloit . Qant il virent ce , si furent molt dolenz , si se tornerent de la et alerent a une autre ydre en un autre leu . Qant il i furent venuz , il distrent : Nos dex est si corrociez q ' il ne nos vout respondre ne parler a nos et por ce somes a toi venuz qe tu nos enseignes qe nos devons feire . Li deables qi dedenz l ' ydre estoit lor respondi et si dist : Vostre dex ne puet a vos doner respons , car li angele Dé l ' ont lié qi le tienent et justicent . Dont vindrent li prestre qi avugle estoient , si se ﻿ partirent de la et alerent tant q ' il vindrent a seint Marcel , si li cheïrent as piez et si li priierent q ' il lor encherchast peneance de ce q ' il mesfet li avoient . Li seinz hom fist s ' orison a nostre Signor Jesu Crist si docement et de si bon cuer qe nostre Sires lor rendi lor veües . Qant il furent ralumez , li seinz hom lor comanda q ' il alassent a l ' ymage Jupiter lor deu et as autres ydres , si les combrisassent totes et depeçassent . Et eus si firent sanz demorance . Dont s ' en baptizierent el non nostre Signor en ce chastel . . mile et . . cens qe homes qe femes qi tuit furent tornez a veraie creance et a veraie foi . Uns hom pelerinz gisoit en la vile qi molt estoit de grant lignie et riches d ' or et d ' argent et de granz possessions . Qant il oï ce miracle raconter qi si granz estoit avenuz en la vile , il se fist porter au seint home et si li proia q ' il le gueresist de sa grant enfermeté . Li seinz hom prist la mein del malade , si fist s ' orisson a nostre Signor et puis si dist devant toz cels qi la estoient : Je te comanç el non nostre Signor Jesu Crist cui li Juif crucefierent qe tu te lieves toz droiz seur tez piez . Tantost se leva cil et fu gueriz de sa grant enfermeté q ' il avoit lonc tens menee , si loa et gloirefia nostre Signor et rendi graces . Au seint home vout doner grant avoir , mes il n ' en vout noient reçoivre , einz le comanda tot a doner as povres . Ensi remest li seinz hom en ce chastel tresqe atant qe nostre Sires s ' aparut a lui en avision , si li dist : Va t ' en a la cité de Lymoges sanz dotance et bien sacez qe i serai toz tens ensamble o toi et la te gloirefierai je et essaucerai . A lendemein fist seinz Marceaus mander toz ceus qui baptiziez estoient en cel chastel q ' il venissent devant lui . Qant il i furent , il lor demostra la parole qe nostre Sires li avoit dite et puis si prist congié a eus et si les comanda a nostre Signor qi garde en fust et governeres . Lors s ' en parti , si s ' en ala a la cité de Lymoges et si deciple ensamble o lui . Qant il furent entrez en la cité , il trestrent a ostel a la meson d ' une gentil dame qi avoit non Suzanne et cele dame n ' avoit plus d ' enfanz qe une seule fille . Cele estoit apelee Valerie . En la meson cele dame jut seinz Marceaus la nuit ensamble o lui si deciple . Et qant vint a lendemein , il comença tot a ﻿ pertement a preechier le non nostre Signor et a feire pluiseurs beaus miracles . En la meson a cele dame qi Susane estoit apelee avoit un home qi dervez estoit et liiez de chaïnes de fer ne ne l ' osoit nus desliier ne aproismier . Qant ele oï parler et vit les hauz miracles qe seinz Marceaus fesoit , ele li proia mout docement q ' il sanast celui qi a sa meson estoit malades aussi com il fesoit les autres . Seinz Marceaus li respondi : Dame , vos avez foi et creance , vos verroiz la gloire Deu et son miracle . Lors ala la ou li dervez estoit , si fist sor lui s ' orisson et le signe de la seinte croiz . Et meintenant derrompi la chaine et cil fu gueriz et sanez et revint a droite memoire . Qant la haute dame qi Susane estoit apelee vit cest miracle , elle cheï au seint home as piez et si li proia q ' ele fust molt hastivement baptizie . Dont le baptiza seinz Marceaus et li et sa fille qi avoit non Valerie et si proia por eles a nostre Signor q ' Il les lessast pleinement perseverer en ses comandemenz et Il si fist , car puis furent eles ambesdeus del seint Esperit replenies . Qant eles furent baptiziez , tuit cil qi en la meson estoient se baptizierent aussint li haut come li bas , si en i ot . . cenz ﻿ par nombre . Aprés ce s ' en ala seinz Marceaus et si deciple au theatre , ce est la place ou li paien s ' assembloient , por preechier et anoncier l ' evangile del regne Deu . Qant li prestre de la mauvese loy les oïrent parler de tieus choses qi contre lor loy estoient , il en furent mout dolenz , si les pristrent et baptirent mout cruelment et puis les mistrent en prisson en une chartre . Qant vint lendemein a droite ore de tierce , seinz Marceaus fist s ' orisson a nostre Signor et si dist : Beaus Sire Dex , Jesu Criz qi es lumiere ﻿ parmenable , donez nos clarté et lumiere el regne qi ja ne prendra fin , si qe cil qi sont fil de teniebres qi nos ont mis en ceste oscure chartre , por ce qe nos annonçons ton seintisme non , ne s ' en puissent de nos esleecier ne avoir joie . Tantost com il ot ice dit , une granz clartez resplendi en la chartre , aussi come se la resplendeur del soleil i fust venue , et totes les chaines dont il erent enchaenez derrompirent et li huis de la chartre ovrirent et tuit li home qi les guetoient cheïrent a lor piez , si proierent le seint home q ' il les baptizast . Et par tote la cité fu terre meüte et granz crolles et effoudre et tonoire et esparz si granz par tout l ' air qe li paien s ' enfoïrent as temples de lor ydres , por ce q ' il i cuidoient estre sauvé et avoir garantise . Li prestre qi batirent et ferirent seint Marcel et ses deciples furent ocis del coup d ' un tonoire , car Dex ne voloit mie q ' il ne le comperassent . Dont vindrent tuit cil de la cité qi grant poor avoient a la chartre , si mistrent fors les seinz homes , si se lessierent cheoir as piez seint Marcel et si li distrent : Seinz hom , se tu resuscites el non Jesu Criz ceus qi ci sont morz , nos croirons veraiement en Lui sanz doutance . Dont tendi seinz Marceaus ses meinz vers le ciel et si dist : Beaus Sire Dex qi deïs qe qi auroit autant de foi com un seul grein de senvé , s ' il deïst a une montaigne q ' ele trespassast d ' un seul leu en autre , q ' ele trespasseroit , beaus Sire , nostre foiz est tele qe nos ice bien creons , comande , se il te vient a plesir ﻿ par ta grant misericorde , qe cist soient resuscitez ﻿ par les meins de tes seinz angeles . Et qant il ot ce dit , il ala a toz ceus qi la gisoient morz , si lor dist : Je vos comanç el non nostre Signor Jesu Crist qui li Juif crucefierent et au tierz jor resuscita de mort a vie qe vos vos levez et a cest pueple qi ici est assamblez dites et ensigniez ce q ' il doivent fere . Meintenant se leverent cil tot droiz tot en estant et puis si se lessierent cheoir as piez des seinz homes et si distrent : Nous pechames en vos par ce qe nos ne savions que nos fesions . Si com il disoient ce , toz li pueples qi la estoit assemblez et meesmement li dui prestre qi la estoient resuscité dont li uns avoit non Aureliens et li autres Andrius , si comencierent a escrier a une voiz et a dire : Il n ' est autres Dex en ciel ne en terre qe Cil qi cis seinz hom preeche et anonce . Einsi passa ce jor et la nuit tote tresq ' a lendemein . Dont conmanda seinz Marceaus a tot le pueple granz et petiz q ' il devant lui s ' assemblassent et eus si firent et il les sermona et mostra la voie de vie parmenable . Et aprés ce en baptiza bien . . mile el non del Pere et del Fil et del seint Esperit , si come l ' escriture raconte . Aprés ce qe ensi fu fet , il prist tot le pueple qi baptiziez estoit , si s ' en ala au temple , si i trova l ' ymage de Jupiter et de Mercurie et de Dyane et de Venus . Celes fist il totes defroiscier et destruire et le temple depecier et abatre . Et puis si fist fere une mout bele eglisse en l ' oneur seint Estievene le premerein martyr aprés nostre Signor . Aprés ce la bone dame seinte Susanne se de ﻿ parti de cest siecle , si fu enfoïe et ensevelie par les meins seint Marceau et l ' ame de li emporterent seinz angeles en la compaignie nostre Signor . Et bien saciés , vos qi ci m ' oez et entendez , qe la bone dame dona au seint home mout de riches dons d ' or et d ' argent et de granz possessions de terres et de vignes et si li dona mout de serz . Tot ce fist ele por ce qe , qant il fust trespassés de ceste vie , q ' il fust serviz d ' eus dignemnent , si com droiz estoit . Qant la haute dame fu trespassee de cest siecle , si come je vos ai dit , sa tres boneeüree fille qi Valerie estoit apelee vint a seint Marcel , si s ' otroia a lui et dist q ' ele voudroit toz les jorz de sa vie parmanoir en virginité , des ore mes en avant ne ne prendroit mie celui qi l ' avoit plevie et juree a avoir en mariage . Et ce estoit uns dux qi Estienes estoit apelez et tote la terre tenoit de la riviere del Rosne tresq ' a Loire , et si com cez . . rivieres porportoient jusq ' a la mer , et tenoit tot le regne d ' Aqitaine et de Gascogne et de Navare tresq ' as porz d ' Aspre , et avoit la poesté d ' aval et d ' amont tresqe as mons d ' Espire . La seinte damoisele qi voloit garder ce q ' ele avoit voé aloit chascun jor au sermon del seint home por oïr et por retenir les seintes paroles et si estoit raemplie del seint Esperit qe ele estoit nuit et jor en orissons et en veilles et en geunes et bien demostroit ﻿ par totes bones oevres q ' ele voloit de cuer et de cors estre virgene toz les jorz de sa vie . Qant ele oï cez noveles qe Estienes li dux qi ses barons devoit estre venoit a la cité , ele sot bien q ' il se corroceroit et serroit mout dolenz de ce qe ele avoit voé q ' ele parmanroit virge , si prist totes ses richesces , si les dona as povres , car ele avoit oï seint Marceau preeschier que uns jovenceaus avoit a nostre Signor demandé q ' il feroit por avoir ﻿ parmenable vie et nostre Sires li dist q ' il n ' oceïst nului ne ne bleçast ne ne portast faus tesmoignage . Li jovenceaus dist qe de tout ce s ' estoit il bien gardez toz les jorz de sa vie . Nostre Sires respondi s ' il voloit estre parfez , dont vendist tot ce q ' il eüst , si le departeïst et donast por Deu a povres , si en aqerroit tresor el ciel et si l ' ensivroit . Cel preeschement entendi la glorieuse virge seinte Valerie et si l ' aempli bien , car quanq ' ele avoit en ses tresors et q ' ele pot avoir si com d ' or et d ' argent et de pierres precieuses et de vesteüres de ﻿ parti ele tout et dona as povres . Quant tot ce fu fet , li dux qi ses barons devoit estre vint en la cité . Il coumada a lui venir la damoisele q ' il devoit avoir a espose . Et qant ele i fu venue , il sot bien et prova a certes par li et par pluseurs autres q ' il n ' en auroit mie en mariage , si en ot molt grant doel et molt grant ire et si dervez en devint q ' il ne vout ﻿ parler a li longement , einz comanda q ' ele fust fors menee de la cité et decolee . Si com l ' en enmenoit la damoisele por decoler , ele parla et si dist au tyrant : Chetis , tu morras en ceste nuit . Qi porra sosfrir les males aventures qi te sont appareillies ? Qant ele ot ce dit , si tendi ses meins vers le ciel , si fist s ' orison en ceste maniere : Beaus Sire Dex , je te comanç m ' ame , car por ce me meine l ' en decoler qe je t ' aime . Beaus Sire , avirone moi de ta seinte grace et si envoie en m ' aïde tes seinz angeles , qe li deables ne puisse m ' arme aproismier , qant ele istera de mon cors . Et por ce ne voel je mie terrien baron prendre qe je ne fusse fors close de ta chambre et qe je ne perdisse la foi de ma virginité qe je t ' avoie promise , por ce me meine l ' en decoler , qe je aime miuz a morir qe estre departie de ta seinte foi et desevree . Si com ele disoit ce , la voiz del ciel fu oïe qi dist : Valerie , n ' aies nule poor , car li angele nostre Signor t ' atendent qi te porteront en la clarté qi ja nul jor ne sera oscure . Dont fu lie la glorieuse virge , si regarda vers le ciel et si dist : Beaus Sire Dex , je te comanç mon esperit en tes seintes meins . Et lors estendi elle le col et cil qi la devoit decoler li trencha a un seul coup le chief . Et li crestien et Sarrazin qi la estoient assamblez virent l ' ame de li , qant ele issi de son cors , ausi clere come un rai de soleil et si virent les angeles qi l ' emporterent vers le ciel et tout chantant et disant : Valerie , martyre Jesu Crist , tu es beneüree , car tu as gardez les conmandemenz nostre Signor et tu en seras en parmenable lumiere devant lui qi ja ne prendra fin . Quant ce oï li escuiers Estienon qi decolee l ' avoit , il corut molt hastivement au duc et si li dist et conta tot ce q ' il avoit oï et veü . Et qant il ot sa parole finee , il li dist encore qe la seinte virge li avoit dit , si com il l ' amenoit decoler , q ' il morroit encore anuit . Et tantost com il ot ce dit , il cheï morz as piez del duc . Qant li duz le vit , il ot grant poor et tuit cil qi le virent et qi ensamble o lui estoient . Lors vesti li duz une heire et si proia qe l ' en feïst seint Marcel a lui venir . Qant il i fu venuz , li duz se lesça cheoir a ses piez et si li comença a dire tot em plorant : Seintismes hom , je ai pechiet qi ai fait espandre le juste sanc , mes je te proi qe tu resuscites cest mien escuier et si me fei croire en ton Deu . Seinz Marceaus li respondi : Se tu vius veraiement de ton cuer croire en Deu nostre Signor , je le resusciterei . Lors apela seinz Marceaus devant lui tot le pueple des crestiens et si parla en tel maniere a eus : Proions tuit ensamble nostre Signor q ' il comande par sa seinte misericorde qe cil hom soit resuscitez a vie . Lors se teürent tuit et si firent silence , si distrent lor proieres . Et seinz Marceaus li beneoiz confessor dist : Beaus Sire Dex , peres toz puissanz qi venis el monde por les homes qi entenebrés estoient ramener a la lumiere de verité , nos deprions ta grant gloire qe tu resuscites cest home , si qe totes les genz conoissent qe tu ies vrais Dex et sires sor tote creature . Qant il ot ice dit , il ala au cors qi la gisoit morz , si le prist par la mein et si dist : Nostre Sires , li toz puissanz cui li juif crucefierent et qi au tierz jor resuscita de mort a vie , te puist resusciter . En son seintisme non te comant je que tu relieves sus toz drois seur tes piez et si parole . Meintenant se leva cil qi morz gisoit , si se lessa cheoir as piez del seint home et si dist : O tu beneürez confessor Jesu Crist , j ' ai pechié qi ocis la damoisele Valerie , mes je te proi qe tu me doinses le baptesme de seinte penitance par coi je puisse avoir pardon et indulgense . Qant li duz Estienes vit ce miracle , il se mist as piez de seint Marcel et si li proia mout docement q ' il li feïst pardon et remission de toz ses pechiez et des felonies q ' il avoit fetes . Et li seinz hom li charga peneance por la mort a la seinte virge , tele q ' il le baptiza et toz ses contes et ses duz et totes ses genz et toz li pueples de la cité , homes et femes , si en i ot par nombre . . mile . Et li duz dona meint beaus dons d ' or et d ' argent au seint home , por ce q ' il en feïst fere beles eglisses en l ' oneur Deu , et chastiaus et vignes et terres et quanq ' il ot en la contree de Limoges le dona au seint por enrichir les eglisses q ' il feroit et por metre clers qi a nostre Signor feroient le service . Et aprés si comanda li duz a faire un ospital por l ' amor a la glorieuse virge Valerie et si mist bones rentes assises por doner chascun jor a mengier a . . cenz povres . Et un autre ospital fist il encore por l ' amor seint Marceau ou il a . . garisons por herbergier et por doner a mengier as povres qi i vendroient , se plus de . . cenz n ' en i venoient . Aprés ce proia li duz a seint Marcel qe , qant l ' ame li seroit del cors issue , q ' il lessast fere sa sepouture joste la seue . Li seinz hom li otroia por ce q ' il l ' amoit mout , car il le veoit retorné a seinte foi de la mauveise creance ou il avoit esté . Aprés ce fist li duz une molt bele eglisse seur la tombe seinte Valerie , la glorieuse martyre et si la fist aorner de toz precieus aornemenz . Qant tot ce fu fet , aventure avint qe li em ﻿ pereres de Rome envoioit ses lettres et trametoit par bons messages a Estiene le prince de France et si li mandoit et comandoit q ' il venist en Lombardie atout . . legions de chevaliers et d ' omes hardiz em bataille et si i venissent si garniz de viandes et d ' autres choses qe nus n ' i eüst besoing ne sosfrete ne mestier de corre en proie et si i demoerroient . . mois entierz en son service . Encore comanda li empereres qe nus n ' i venist , tant fust ne bas ne hauz ne riches ne povres , s ' il toloit a autrui riens nule ne ne coroit en fuerre , n ' i leiroit autre membre qe la teste . Qant li duz Estienes oï cez lettres et le comandement l ' empereor , il assembla sa gent et sa chevalerie , si s ' en ala en Lombardie , tout einsi atorné come Noirons li empereres li avoit dit et comandé . Qant il vint a lui , il le servi tresq ' au terme qi devisez estoit es lettres et puis demanda congié a l ' empereor de raler ensamble o sa grant gent en sa contree . Qant li em ﻿ pereres li ot doné molt amiablement , il vint a tot son pueple qi ensamble o lui estoient , si dist : Alons tuit ensamble a monsigneur seint Pere , le prince des apostles , si prendrons sa beneïçon , si qe nos puissons avoir remissions de nos pechiez . Tuit cil qi ensamble o le duc Estiene estoient avoient receü baptesme de seint Marcel et creoient en nostre Signor solonc la loy crestiene , por ce lor plot mout la parole qe li duz avoit dite . Lors s ' en alerent tuit ensamble o le duc Estiene tant q ' il vindrent en la cité de Rome , si troverent le seint apostre en une place ou il preechoit et anonçoit la seinte Euvangile et la loy nostre Signor a mout granz torbes de genz qi devant lui estoient assamblez . Qant li duz le vit , il se deschauça et tuit cil qi ensamble o lui estoient venuz aussi , si s ' en alerent molt humlement a lui et si se lessierent cheoir a ses piez par bones pensees . Qant seinz Peres vit si beau pueple , il parla et si dist : Dont venistes voz cha et de qel contree ? Li duz respondi : Nos venimes cha de la terre de France et si somes de seinte foi et de seinte parole enluminé ﻿ par seint Marcel . Li apostres dit : Coment estes vos enluminez ? Li duz respondi : Nos somes ensigniez de la seinte Euvangile nostre Signor et baptiziez en la remission de nos pechiez . Qant ce oï seinz Peres , il beneï et rendi graces a nostre Signor , si dist : Beaus sire Dex , je te proi qe tu soiez ses aidierres et ses conseillieres , car por ton seintime non essaucier est il alez en estranges contrees et lontaignes et si a sosfert meintes tribulations por obeïr a tes comandemenz et por fere ta volenté . Por toi a il esté enchaïnés et mis em prisson et batuz si cruelment qe sa char en a esté meintes foiz desciree et route . Beaus Sire , done lui ta beneïçon et ta grace qi ensamble o lui puist parmanoir sanz fin . Quant seinz Peres ot ceste orisson definee , il se torna vers le duc , si li demanda coment li seintismes hom se meintenoit en la terre de France . Et li duz li respondi q ' il avoit pluiseurs morz resuscitez el non nostre Signor Jesu Crist et quanq ' il demandoit a Deu avoit il sanz atargier . Qant li duz Estienes ot ce dit , il se lessa cheoir as piez del seint home l ' apostre nostre Signor , si li proia merci et pardon et q ' il l ' asousist de la mort Valerie la glorieuse virge . Dont le regarda seinz Peres , si vit alumé le viaire et les lermes qi li descendoient de la fonteine des euz contreval la face , si en ot pitié et misericorde , si l ' assoust de ses meffez . Tantost com li dux fu assouz , si fist aporter a seint Pere . . livres d ' or qe Noirons li avoit donez li empereres de Rome , mes li seinz apostres n ' en vout noient prendre , einz comanda au duc q ' il les donast a seint Marcel qi en feroit feire beles eglisses ou departiroit as povres . Dont prist li duz la beneïçon de seint Pere l ' apostre et toz li pueples qi ensamble o lui estoit , si se partirent de la cité de Rome et se mistrent a la voie vers lor contrees . Qant il orent tant erré q ' il entrerent en France , dont parla li duz a totes ses genz en tel maniere : Conte , chevalier et li autre tuit qi ensamble o moi estes , entendez mes paroles . Nus de nos ne doit reperier en sa propre terre , tresq ' a tant qe nos aions esté a nostre bon signor seint Marcel , car je sai bien qe par ses seintes paroles avons esté secoruz en pluiseurs perius et par ses proieres . Qant il ot ce dit , tuit l ' otroierent mout volentiers et si se mistrent a la voie . Li tens estoit chauz , car li solauz resplendissoit clerement et alerent tant q ' il vindrent a un chastel qe l ' en apeloit Jogonse . La trestrent a la riviere qi Garre avoit non , si tendirent lor trés et lor tentes por la chaleur qi molt estoit granz et desmesuree . La avoit un jovene bacheler qi molt hauz hom estoit , Hydebres avoit non . Ses ﻿ peres estoit cuens de Poitiers , si estoit apelez Archades . Cil Hydebres entra en la riviere por lui refroidier , si com pluiseurs autres fesoient et tant ala par l ' eve q ' il vint deseure une fosse et la l ' asfondra li enemis qi par sa grant felonie le trest au fonz . Si compaignon qi ce virent comencierent a crier . Et duz et contes et princes saillirent des paveillons fors et autres genz qi estoient venuz de pluiseurs terres par la riviere de Viane , si pristrent a querre le damoisel a nes et en totes manieres qe il sorent , mes il n ' en porent point trover . Archades ses peres qi molt l ' amoit comença a feire molt grant duel , si prist ses genz , si se parti del duc et ala tant tot plorant q ' il vint au seint home seint Marcel qi preechoit en la terre de Lymoges et molt avoit granz genz anssamblé o lui de diverses terres et assamblees por oïr la parole del salu qu ' il mout volentiers ooient et molt i avoit granz torbes de genz et de Gascoigne et de Navare qi baptizier se voloient et estre parçonier de la seinte foi crestiene . Tantost com li seinz evesqes vit Archade qi ploroit et avoit sa vesteüre depanee , il li dist : Archade , beaus fiuz , ne pleure mie ne ne te demente , car l ' ame de ton fil est ja en paradiz portee par les meins des seinz angeles . Meintenant se lessa cheoir Archades et tuit cil qi ensemble o lui estoient as piez del seint home . Et bien sachiez qe li cuens ploroit molt durement et tuit li autre qi duel li veoient fere et meïsmes li seintismes evesqes en ploroit . Archades li cuens et tuit li autre li proierent mout docement q ' il alast ensamble o eus tresq ' a la riviere ou li enfes estoit noiez , si lor enseignast ou il estoit , car il n ' en pooient mie trover . Dont s ' en ala seinz Marceaus ensamble o eus tresq ' a la riviere , mes bien sachiez q ' il les i fist aler deschauz et en langes . Et qant il vint devant la fosse qi parfonde estoit a desmesure , il les fist toz couchier en orissons et il meïsmes fist la seue . Et qant il l ' ot fete , si dist : O vous felon deable qi estes repoz en ceste fosse por decevoir l ' umeine lignie , je vos conjur par la vertu nostre Signor qe vos le cors del jovencel qe vos oceïstes par vostre grant outrage raportez ça sus a la rive , si qe tuit cil qi ci sont assemblez vos puissent veoir et esgarder . Qant il ot ce dit , li cors del jovencel fu getez toz a sec , loing ensus de la rive a la terre , et li deable s ' aparurent desus l ' eve en samblance de porceaus . Lors comença toz li pueples a proier le seint evesqe q ' il comandast les deables a venir fors de l ' eve en lor plus propre forme si q ' il les peüssent veoir et esgarder . Dont parla seinz Marceaus et si dist : Angeles de deable qi habites es parfons leus de ceste eve , je vos comanç qe vos viegniez cha fors a seche terre en tel forme qe toz li pueples vos puisse veoir et esgarder . Tantost issirent li deable fors de l ' eve et si vindrent devant seint Marcel qe lessier ne l ' oserent . Il estoient noirz aussi come Ethyopiens et lez et hisdeus et si avoient granz piez et desmesurez et iols vermeuz molt espoentables , de poor pleins et d ' oribleté . Lor cheveus estoient noir qi des testes q ' il avoient noires et cornues lor issoient et si estoient si lons q ' il covroient toz lor cors . Granz levres et grosses avoient et par les narines q ' il avoient grandes et lees lor issoit bloie flambe tout ardant . Il parloient si qe l ' en les entendoit , mes miuz sambloit lor voiz cri de corbel qe d ' autre chose . Qant seinz Marceaus les vit , il parla a eus et si dist : Enemi , dites devant toz ceus qi ci sont coment vos estes apelez et par qieus nons . Li uns respondi et si dist : Je sui apelez Engignieres de Mil . Li seinz evesqes dist : Por coi es tu einsint apelez ? Li deables respondi : Por ce qe j ' ai en moi mil engiens de deçoivre l ' umeine lignie . Dont apela seinz Marceaus l ' autre et si li dist : Et tu conment ies apelez ? Li deables li respondi : L ' en m ' apele Nuiton , por ce qe je ai adés mes en ceste fosse et si ai meint home noié qi sont alez es infernaus peines . Li seinz evesqes dist : Et qe portez vos en vos meins cez chaïnes ardanz ? Li deable respondirent : Por ce qe qant nos avons les ames des homes deceües , nos les lions de cez chaïnes , si les menons a nostre mestre . Seinz Marceaus dist : Et coment est apelez vostre mestre par son propre non ? Li deables li distrent : Il est apelez Risoaudus . Li seinz evesqes dist : Et por qoi a il einsi a non ? Li deable li distrent : Por ce q ' il desirre toz tens tençon et ire et male aventure . Dont proierent li deable seint Marcel et si distrent : Sire , nos te proions qe tu ne paroles plus a nos en langue latine , mes en ebriu ou en totes autres langues qe toi pleira , car tu sez et entens toz languages . Et encore deproions nos ta pitié qe tu ne nos envoies arrester en abisme ne en la mer d ' ocean . Dont parla seinz Marceaus , si dist en ebrieu language : Je vos conjur par nostre Signor Jesu Crist cui li juif crucefierent qe vos vos en ailliez es deserz leus ou oiseaus ne vole et ou nule creature humeine n ' abite et la soiez tresq ' au jor del jugement sanz blecier creature vivant . Tantost s ' esvanuirent li deable de devant le seint home ne onqes puis ne s ' aparurent a chose qi vie eüst . Li duz Estienes et toz li pueples qi la estoient assamblez des diverses contrees se lessierent tot em plorant cheoir as piez del seint home , si li proierent q ' il comandast et feïst repairier l ' ame au cors qe li deables en avoient getee par traïsson et par boisdie , q ' il ne s ' en esleeçassent n ' en n ' eüssent joie . Li seintismes hom fu esmeüz par la proiere del pueple et par les lermes q ' il lor veoit plorer , si dist : Or proions tuit ensamble a nostre Signor q ' il face revenir l ' ame en cest cors si com il l ' en conmanda a issir par sa volenté . Lors prist la mein del jovencel et si dist : Hyldebert , je te comanç el non nostre Signor Jesu Crist qe tu te lieves et si paroles . Tantost se leva cil seinz et heitez en vie et parla devant toz ceus qi nostre Signor Jesu Crist en loerent et gloirefierent . Qant ce vit li duz et toz li pueples , il comença Damedeu a loer et a gracier por le haut miracle . Aprés ce apela seinz Marceaus Hyldebert qi resuscitez estoit , si li dist : Di nous et conte coment li deable te pristrent . Cil respondi : Je estoie entrez en l ' eve por la grant chaleur por laver la sueur de mon cors , tantost me trebucierent li deable en la fosse , si m ' estreinstrent et noierent . Et si com il me voloient liier de chaïnes de fer totes ardanz , vint li angeles nostre Signor et si dist : Lessiez le ester tot em pes , car il n ' est mie en vostre poesté ne seur lui n ' avez vos signorie . Adonc me comença li angeles a mener vers Orient et . . torbes de deables vindrent encontre nos , si aloit l ' une torbe devant nos et l ' autre derrieres et si tenoient saietes totes ardanz q ' il lançoient . J ' en fui molt espoentez et li angeles me dist qe je nes cremisse noient , car nostre Sires estoit mes deffenderres et q ' il l ' avoit fet venir en m ' aïde . Qant li angeles ot dites ces choses , fet li jovenceaus au seint home , il comença a chanter molt docement et si dist : Benedic anima mea Domino et omnia que intra me sunt nomini sancto Ejus . Tout en chantant ce vers , alames nos tant qe nos venimes au feu de purgatoire . Qant je le viç , je començai dedenz moi meïsmes a porpenser qe ce estoit infer qe je t ' ai meintes foiz oï preechier , seintismes peres , c ' on doit tant cremir et douter . Si com je porpensoie ce en mon cuer , li angeles me respondi isnelement et si me dist : Ce n ' est mie infer si com tu cuides , ainz est li feus de purgatoire et saces bien a certes qe je por ce qe tu ies lavez en la seinte eve de baptesme par seint Marcel le seint evesqe et tu n ' ies mie rencheüs en granz pechiez cremineus despuis cele hore , si seras tu ﻿ par cest feu purgiez des viandes dont tu t ' ies sorfaiz et des oiseuses paroles . Dont raconta li enfes confez li feus de purgatoire estoit a seint Marcel , si dist : Cil feus de purgatoire est uns flueves toz ardanz , si chauz qe nule riens terriene tant fust dure n ' i auroit duree et par deseure estoit uns pons mout estroiz et sor cel pont me mena li angeles nostre Signor , si me fist enmi leu arrester et puis me prist par la mein , si me dist : Ci serras tu tos coiz tresq ' atant qe tu seras mondés de toz tes pechiés , si qe tu puisses estre parçoniers del celestiel regne . Qant tot ce fu fet , li angeles me mena a la porte de paradis et devant trovames nos granz torbes d ' enemis qi la estoient assamblez . Dont conmencierent tuit ensamble a l ' angele qi me menoit a parler et a dire : Se nostre Sires est droiz jugieres , cist hom sera nostres , car droiz est q ' il soit a celui cui oevres il a fetes . Si com il disoient ce a hautes paroles , la voiz del ciel fu oïe qi dist : L ' ame de cest enfant s ' en voist et repeire a son cors et si vive encore par . . anz . Qant je oï ice , je parlai a l ' angele qi me menoit et si dis : Beaus sire , je te proi qe tu ne me lesses mie reperier au siecle , car il est molt veins et molt escoleuriables , si criem qe por la fragilité de ma conversation ne puisse mie ici si legierement repeirier . Li angeles me respondi et si dist : Il ne sera mie einsi com tu veus , mes ensi qe Cil comande qi tot le monde tient en son poing et governe par droite balance . Li angeles nostre Signor qi me menoit , fet li jovenceaus , estoit de si tres grant beauté qe nus ne le porroit conter ne dire . Et li regarz de s ' avision trespassoit tote humeine nature . Je li demandai et dis : Sire , je te proi qe tu me demostres de qeles merites nostre bons mestres seinz Marceaus est es cieus . Il me respondi et dist : De mout grant merite , car puis ce jour qu ' il comença nostre Signor a servir en sa joventé et a sivre seint Pere , ne vout il reperrier a la meson son pere , einz parmest virges sanz covoitise de feme , por ce covient il et est droiz qe , ausint come il est sanz humeine covoitisse , q ' il soit sanz doleur de mort et . . angeles sont mis en lui garder de par nostre Signor qi toz tens vont ensamble o lui ne ne le lessent alasser ne avoir ne feim ne soif ne nule doleur de membres . Et bien saces qe je sui li angeles qi par le comandement de Deu gardai Job des temptations au deable et qi le rostai de totes les doleurs et de totes les miseres et si le rarestai a nostre Signor par les repomissions de parmenable vie . Tu repaireras a ton cors , mes garde bien qe tu ne soiez trop parliers , si com tu as devant esté et si criem le feu qe tu veïs qe tu tant redoutas : n ' aemplis mie tes couvoitisses se tu les penses , car tu as veü ﻿ par com grant cruialté li deable se sont travelliez encontre toi . Dex est jugieres droituriers et si covoite a sauver totes genz et ne viut qe nus perisse de toz ceus q ' il rachata , einz viut q ' il se convertissent et deguerpissent lor felonies . Il ne vout mie que t ' arme fust perie por laquele il espandi son precieus sanc . Atant lessa li jovenceaus sa parole . Et li evesqes et li duz Estienes et toz li pueples qi l ' avoient veü resusciter et qi li avoient oï conter totes cez paroles en rendirent graces et loenges a nostre Signor de sa grant misericorde q ' il lor avoit deignie demostrer et beneïrent son seintisme non et gloirefierent . Adonc s ' en alerent tuit ensamble au mostier Monsigneur Seint Estiene le premerein martyr . La chanta seinz Marceaus la messe par grant devotion et toz li pueples i firent lor orissons et lor proieres a nostre Signor et li jovenceaus qi resuscitez avoit esté se fist roegnier tot entor et si promist a Deu qe ja mes ne se partiroit del seint home , einz le serviroit a son pooir tote sa vie . Il tint bien toz les comandemenz qe li angeles li avoit fez , car onqes puis ne but de vin ne ne menga de char , einz vesqui de pein et d ' eve et tieus estoit adés sa viande et si avoit tot adés heire vesteüe ne n ' out onqes puis chaucemente en ses piez . Del tout en tout mena si seinte vie q ' il fu adés en assiduels orissons et en jeunes et en totes bones oevres et qanc ' onqes hom li donoit ne pere ne mere ne autres amis departoit il as povres et a ceus qi mestier en avoient ne ne pensoit a garder nule chose a lendemein . Pleinement tenoit les comandemenz de l ' Euvangile et les oevres seint Marcel son bon mestre . Archades ses ﻿ peres dona molt beaus dons et mout riches as clers qi servoient el mostier Seint Estiene , por ce q ' il eüssent plus plenierement lor vivres et lor vestimenz . Par les examples de Hyldebert le bon jovencel et par ses bones oevres deguerpirent pluiseurs genz lor propres deliz et mistrent arriere les veines joies de cest siecle por pleire a Deu tant seulement . Quant totes cez choses furent fetes qe je vos ai dites , li duz Estienes envoia messages par tote la marine et tout la ou paien habitoient qi desouz sa poesté estoient et si lor manda par bam q ' il debrisassent toz les temples de lor dex et abatissent et lor ydres et lor ymages arsissent et si servissent et aorassent le seul Deu qui poissanz est sor tote creature et qi c ' onqes despiroit le bam ne les mandemenz qu ' il lor faisoit seüst bien q ' il en prenderoit mout cruelment venjance . Qant li messagier se furent parti del duc qi ces messages porterent par les diverses genz , li duz et toz li pueples qi la estoit assemblez pristrent congié au seintisme evesqe et beneïçon , si repera chascuns en sa terre et en sa contree beneïssant nostre Signor et son seintisme non . Cis duz Estienes avoit la signorie , si com je vos ai devant conté et dit , tres le conmencement del Rosne tresqe en la grant mer et tout si come la riviere de Loire coroit . Si tenoit tote Aquitaine et tote Gascoigne et tout Poito et Anjo et Normendie ou les genz estoient tuit paien . Il n ' estoit mie rois apelez , car nus n ' estoit rois clamez ne em ﻿ pereres en cel tens , fors Noirons tant solement qi tenoit l ' empire de Rome et la signorie . Cil duz coumanda par tote la terre ou il avoit poesté qi mout estoit granz et longue et lee qe totes les genz aorassent Deu et deguerpissent lor mauveses lois et arsissent et destruisissent lor temples et lor ymages . Li duz estoit de grant religion , si com ses seintismes mestres li avoit ensignié . De char ne gostoit il le mercredi ne ne bevoit de vin et de trestotes viandes qe l ' en li aportoit devant n ' en atouchast il a sa bouche , tresq ' a tant qe la disme part en fust as povres donee . Il estoit bons aumosniers por l ' amor nostre Signor et faisoit totes bones oevres por avoir vie parmenable , et encore dont ne cuidoit il ja tant de bien faire q ' il n ' eüst poor des poines d ' infer , des ce qe il avoit oï parler le jovencel qi resuscitez estoit . Helas chetis ! Qe feront donc li duc et li conte qi orez sont ? Qui poor n ' ont de cest afere Tot le bien ont lessié a fere Et l ' aumosne ont entrobliee . Ailleurs met chascuns sa pensee Ne pensent s ' a cest siecle non Ou il n ' a fors confusïon , Povretez de cuer et tristrece . Il cuident por la grant richece Qe tot soit lor , mes non sera . D ' autrui vint et autrui l ' aura . Mes , je sai bien , dolent seront , Qant por autrui le lesseront . S ' il bien n ' en font , tot ont perdu . Helaz com seront esperdu ! Qant il seront confus et mat , Mis en infer sanz nul rachat Que ja parenz lor doie faire . Ce dist Gauchiers par seint Ylaire Que ja n ' auront por lor amis Noient plus c ' autres auront mis . Chascuns seit bien qe ce sera Qi bien en cest siecle fera . S ' il por lui nuire fous seroit , Qi por lui aprés bien feroit ? Mes chascuns oevre a sa besoigne . Fous est qi infer ne resoigne . Mout le doit l ' en bien redouter , Car poi voit l ' en mes genz durer Et vivre sanz dolor et paine . La mort a son voloir les maine , Aussi les hauz come les bas , Por ce est mout dolens et las Riches hom qi ne fet nul bien , Onques n ' a preu , ja n ' aura rien La ou mestier auroit d ' aïde , Car il est fors de ceste vie . Mes il ne cuident ja morir Ne q ' avoirs lor doie faillir , Si fera voir , tres bien le sai . A ma matere revendrai , Si dirai del duc et de s ' uevre Qi or a primes se descuevre . Bien fist , sel doit l ' en bien retreire Por ceus qi bien ne pueent feire Savoir se example i prendroient Et lor povres cuers torneroient A aucun bien ques secorust , Qant il secorre les deüst . Li duz Estienes qi si preudom estoit et si bons aumosniers ne voloit onqes c ' on forjuchast nul home a tort par covoitise d ' avoir sa guerison , einz aidoit toz jorz les povres et secoroit et les estranges et les veves et les orphenins et bien li sovint toz tens del vers del Psautier qe David fist et dist par le seint Esperit : Beneüreus sont cil qi gardent juchement et qi font justice en toz tens solonc droiture . As prestres et as clers portoit honeur et reverence si grant com il devoit fere . Et qatre foiz en l ' an , ce est as Qatre Tens , aloit il a seint Marcel le beneüreus evesqe et mout de hauz homes de sa contree ensamble o lui et mout de vaillant pueple . Et qant il venoit , il estoit par . . jorz en velles et en orissons el mostier Seint Estiene , si ooit et entendoit de bon cuer les paroles del seint home , et puis s ' en repairoit a grant joie . Nostre Signor servoit si com il devoit fere et les paiens tout la ou il les savoit ratornoit il a son pooir a foi et a creance . Il estoit tres sages hom , peres des crestiens et crueus destruisieres de paiens qi convertir ne se voloient . Et bien sachiez qe tres le tens q ' il fu baptiziez , n ' ot il charnel compaignie a feme , ainz tint chaesté de cors et de pensee toz les jorz de sa vie . Mes or lairons del duc , si repairons a ce qe nos avons lessié , ce est as oevres seint Marcel , as hautes miracles qe nostre Sires fist por lui , tant com il fu en ceste vie . En la cité de Bordeaus avoit un conte qi estoit riches hom , si avoit non Soybres . Li cuens estoit hauz hom et poestis de grant terre , mes si estoit entrepris del palezin qu ' en toz les membres en avoit . Quant cis cuens oï parler et dire qe li cuens Estienes avoit comandé a destruire les temples et les ydres et fere eglyses par tout en l ' oneur nostre Signor Jesu Crist , il s ' esmerveilla mout coment pooit estre q ' il pooit estre convertiz ne en quele maniere , tant q ' il li fu conté et dit qe ce estoit par un seint home par cui totes les enfermetez estoient gueries et pluiseurs morz resuscitez . Qant il sot ceste chose , il apela a lui sa feme et si li dist : Bele tres doce dame , por coi n ' alez vos a l ' ome Deu qi ce fet qe onqes nostre deu ne porent faire ? Car il rent santé a toz les languereus et resuscite les morz ﻿ par ses orisons et par ses paroles , por ce vos proi je qe vos creez mon conseil et si prenez . . livres d ' or et argent a grant plenté , si vos en alez a lui savoir s ' il auroit ja merci de moi par aventure . La haute dame avoit non Beneoite . Cele fist einsi com ses sires li avoit comandé et ala tant q ' ele vint devant seint Marcel et si li dist : Beaus sire , je sai bien qe tu sez l ' orisson por qoi je sui venue a toi , car je ai tout plenieremnent oï dire qe tu entens les pensees des homes . Seinz Marceaus respondi a la dame , si dist : Je sai bien qe tu as quis et ta pensee , car je te di . . anz sont passez , qe tes mariz a l ' enfermeté de palezin sostenue , si q ' il en a toz les membres perduz . La dame respondi : Sire , einsint est com tu le diz et tesmoignes , car il n ' a poesté de nul de ses membres fors de la langue , por ce sui je a toi venue , bons paistres , a grant fiance qe je sei bien a certes qe tu gariz totes les enfermetez qi sont es humeins cors sostenues et resuscites les morz , si com l ' en dist et conte par tote nostre contree . Ausi puez tu , se tu veus , mon mari sauver de l ' enfermeté et de la doleur de ses membres . Por ce te proi je , beaus sire , qe tu li rendes santé par ton comandement et q ' il et tote sa mesnie puissent a toi venir por estre lavez et regenerez de la seinte eve de baptesme . Seinz Marceaus vit la foi de la dame et la devotion , si parla a li et si dist : Por ce qe je voi ta foi et la foi de ton mari estre veraie , pren mon baston et si t ' en retorne arriere et qant tu vendras en ta meson , si le met sor ton mari et tantost sera sanez de s ' enfermeté . Lors prist la dame le baston , si vout doner au seint home l ' or et l ' argent q ' ele avoit aporté , mes il n ' en vout noient reçoivre . La dame se parti del seint home por revenir en sa contree , mes bien sachiez q ' il l ' ot einçois baptizie et li et tote sa compaignie . En la cité de Bordeaus estoient adonc aorez pluiseurs ydres de deables qi par meinz temples estoient en la vile . En la cité avoit un grant temple fet et establi en l ' oneur Jupiter , lor grant deu ou il plus se fioient , et la dedenz estoit l ' ymage de lui granz et formee en qoi li deables entroit qi parloit et donoit respons au pueple . En un autre leu de la cité estoit li temples de Mercurie et l ' ymage de lui et en un autre leu estoit li temples Dyane et en un autre leu li temples Venus . Et si i estoit aussi li temples del deu nient conneü : ce est Deu q ' il ne conoissent ne ne savoient noient de sa venue , mes tant savoient il bien qe ses regnes seroit sanz fin . Un jor avint qe li evesqes qi sires estoit deseur toz les evesqes de la loy vint el temple Jupiter et toz li pueples de la cité ensamble o lui por fere sacrefices et por encenser les ydres et les ymages . Si com il estoit devant l ' ymage de Jupiter , li deables qui dedenz estoit parla et si dist , oiant tout le pueple : Saces , dist li deables a l ' evesqe qi devant lui encensoit , q ' il nos covendra issir de ceste cité par un home ebrieu qui est d ' outre mer venuz en ceste contree qi comande c ' on destruise nos temples et nos ymages et si comande a aorer un seul Deu qi fist ciel et terre . Li prestres dist au deable : Et qi est cil hom ebrieus ? Li deables dist : Il est apelez Marceaus . Li prestres dist : Por qoi le cremez vos dont puis qe vos estes deu et si le creons ? Li deables respondi : Por ce q ' il est amis au Deu tot puissanz et si sont toz tens ensamble o lui . . angeles qi le gardent ne onqes puis q ' il vint d ' Antioche ensamble o les autres et o le prince des apostres , ne but de vin ne ne menga de char ne ne vesti drap de lin ne ne fu baigniez ne ne dist oiseuse parole dont gas ne maus puissent nestre ne ne les vout oïr ne entendre , mes toz tens est en orissons et en proieres envers Deu qi li done sanz atargement qanq ' il li demande . Li prestres li dist : Nostre contesse Beneoite repeire de lui a grant joie . Li deables dist : Onqes ne soit ele beneoite , mes toz tens maleoite ! Li prestres dist : Il me covient aler encontre li a tout le pueple de la cité . A cest mot se teut li deables qi avant ne vout parler ne respondre . La dame entra en la cité et tuit li haut home et li sage alerent en l ' encontre et si li distrent les paroles qe Jupiter lor deu lor avoit dites . Lors apela la dame l ' evesqe des ydres , si li comanda q ' il alast par toz les temples , si les feïst abatre et depechier , fors le temple au deu noient coneü . Dont apela toz les crestiens qi entor li estoient et si lor dist : Proions la misericorde Deu q ' il degne rendre a mon mari santé solonc la promesse de seint Marceau . Qant ele ot ce dit , si vint au lit son signor , si mist seur lui le baston qe li seinz hom li avoit doné . Et li membre dont li nerf estoient retrez et failliz s ' estendirent et furent tantost sanez , aussi com s ' il n ' eüssent onques doleur sentue . Lors ot grant joie en la cité et grant leesche , car li cuens estoit bons hom solonc la loy q ' il avoit tenue . Et il mut meintenant sanz atargier et granz pueples ensamble o lui et alerent tant q ' il vindrent a seint Marcel le seint evesqe . Et qant il i furent venuz , li duz rendi graces a Deu et a lui de la santé qu ' il avoit receüe et recovree , si se fist baptizier et lui et sa compaignie et vesqui puis cel jor molt longement el service nostre Signor bons hom et de vraie creance . Or vos dirons d ' un autre miracle qi en cele meïsme cité avint par seint Marcel le glorieus evesqe , car il avint une foiz qe feus feri en la cité si granz et si desmesurez q ' il sembloit bien q ' ele deüst tote ardoir et fondre . Li feus estoit si oribles q ' il n ' estoit nus si hardiz qi se meïst devant por rescorre le ne nus n ' i estoit seurz , einz prenoient lor enfanz tant solement , si deguerpissoient lor autres choses et lor avoirs et s ' enfuioient qi mielz mielz fors de la cité por la vie garantir . Qant ce vit la contesse Beneoite qi seinte feme estoit et religieuse , ele prist le baston qe seinz Marceaus li avoit presté por saner son baron , si le mist encontre le feu et si dist : Beaus Sire Dex qi sires ies de tote creature , le cui non seinz Marceaus preesce et annonce , delivre nos de cest grant peril et si nos demostre ta grant misericorde . Tantost come elle ot ce dit , esteinst si trestoz li feus qe a peines i ot ne charbon ne flamesche . Dementieres qe ce fu avenu , si dist l ' en a seint Marcel le beneoit confessor nostre Signor q ' il alast a un chastel qi Morteigne estoit apelez seur la riviere de Garone , car la avoit mout de pueple apareillié et assamblé qi en nostre Signor creoient , s ' il estoit q ' il lor demostrast la foi del seint baptesme . La s ' en ala li seinz hom , si vit molt de pueple aparellié pour croire en nostre Signor , si demora . . mois qe onqes ne se mut de la vile . La furent a lui menez . . dervez de la cité de Bordeaus et liiez de chaenes et lor parenz venoient ensamble o eus qi au seint home voloient proier q ' il lor rendist santez si com il i avoient veraies creances . Tantost com li dervez furent venus devant seint Marcel , il cheïrent a terre aussi conme morz . Et bien sachiez , vos qi escoutez , qe li deable estoient a cez homes entrez es cors qi chaciez estoient des temples de Bordeaus , si conme je vos ai devant conté et mout les tormentoient griement . Cil qi amenez les i avoient proierent au seint home tot en plorant q ' il en eüst pitié aussi com il soloit avoir des autres . Dont fist seinz Marceaus s ' orisson en ceste maniere et si dist : Beaus Sire qi deïs a nos qe ti serf somes c ' on ne pooit en nule maniere geter ceste mauvese lignie fors des cors humeinz , se par orissons non et par geunes , nous deprions ta grant douceur , qe tu gietes fors des cors qe tu as fez et formés ces escomeniiez deables , si qe ti serf soient restabli en santé et si puissent beneïr ton seintisme non et a toi rendre graces et loenges . Encore gisoient li dervé a terre , si qe toz li pueples cuidoit q ' il fussent morz , mes tantost com li seinz evesqes ot s ' orisson finee , il tendi ses meins sor eus et si dist : Maleüreus deable , je vos coumant el non nostre Signor Jesu Crist cui li Juif crucefierent qe vos issiez fors de cez cors ne n ' aiez jamés congié d ' entrer en eus , mes alez vos ent en abisme sanz blecier nule creature et la soiez tormentez tresq ' au jor del Juise . Tantost issirent li deable par les bouches de ceus et sanc ensamble et escume ne onques puis ne s ' aparurent a nule rien vivant el monde . Et cil furent gueriz et delivrés de lor grant travail et de leur dolereuses peines . Aprés avint en cele meïsmes cité ﻿ par nostre Signor uns autres miracles qi fu fez par seint Marceau . Soybres li cuens de Bordeaus oï dire qe li seinz hom demoroit a Mortaigne qi chascun jor i convertissoit granz torbes de genz par ses seintes paroles . Il mut a grant compaignie de chevaliers et fist porter ensamble o lui mout de vins et de viandes et granz apareillemenz , car li cuens covoitoit mout et desirroit ensamble o lui par . . jorz ou par . . a estre por oïr ses seintes paroles et sa seinte doctrine si come il l ' avoit jadis oïe . Si comanda a ses serjanz qi peschier savoient q ' il entrassent es nes et alassent peschier en mer , si preïssent poissons de pluiseurs manieres et aprés ses aportassent aprés lui . Cil firent son comandement qi es nes entrerent et conmencierent a peschier , car la mer estoit coie et pesible . La contesse Beneoite et pluiseurs genz estoient seur le rivage por esgarder ceus qi peschoient qi ja avoient tant peschié q ' il avoient poissons pris de meintes samblances , si s ' en repairierent et si com il aproismierent le port , vent lor sorst de terre , si com il avient sovent , si les regieta arriere en palagre et coumença tant fort a tempester qe lor mast brisierent et la nef croissoit si durement qu ' il n ' atendoient qe le peril dont il receüssent mort . Mout estoient loing de terre et la tempeste par estoit si tres grant et la tormente qe nus n ' osoit entrer en mer por eus aidier ne socorre . Toz li pueples qi ensemble o la contesse estoient seur le rivage de la mer esgardoient le grant peril ou cil estoient et qant la nef comença a plongier atot les homes qi dedenz estoient , la seinte contesse tendi ses meins vers le ciel , si comença a hautes voiz a crier , si dist : Dex des crestiens , Dex qui nos avons oï annoncier a seint Marcel , delivre tes sers del grant peril de mort ou il sont . Tantost fu la tempeste abessie par la volenté nostre Signor et la nef a port revenue et cil repeirierent sein et haitié a totes lor rois et a tout lor poissons au rivage . Qant ce virent cil qi la estoient assamblé , il gloirefierent nostre Signor qi en toz leus socort ses sers et aïde . Aprés ce se departi seinz Marceaus de Mortaigne , si s ' en ala a Lymoges et li cuens Soybres repaira a Bordeaus a tote sa mesnie . Et li duz Estienes fist faire l ' eglyse deseure le sepulcre seinte Valerie mout bele et mout covignable , si com je vos ai devant conté . Et qant ele fu parfete et aornee , li seinz evesqes la beneï et sacra ﻿ par grant devotion . Et qant cele sollempnité et cele feste fu parfaite , li seinz evesqes s ' en ala a un chastel qe l ' en apeloit Anse . La avoient li paien une ydre en l ' oneur de Jupiter lor deu q ' il molt honoroient . Devant cele ymage ou il tant creoient avoit molt de languereus et de malades qi estoient entrepris de pluiseurs maladies . Meintenant qe li seinz hom vint el chastel , cil qi i habitoient vindrent a lui et si li proierent q ' il comandast a cele ymage a parler . Seinz Marceaus comença a sorrire et si dist : Deables , je te conjur el non nostre Signor Jesu Crist qe tu isses de cest ymage ou tu sieus douner respons as homes qe tu decevoies et si te demostre en tel forme a cest pueple qi ci est q ' il te puisse veoir et conoistre . Meintenant issi li deables fors del ymage et fu devant eus touz droiz en estant en samblance d ' un enfant noir et hisdeus . Grant plenté avoit de cheveus noirs et tresq ' as piez li venoient . Et par la boche et par les euz et par le nés li issoit feus ardanz et puans flambes . Dont parla seinz Marceaus li bons evesqes au pueple et si dist : Beles genz , or poez veoir et esgarder quel deu vos aorez . Bien sachiez q ' il ne puet aidier ne vos ne lui meïsmes . Lors se torna vers le deable qi la estoit ne ne s ' osoit movoir et si li dist : Je te comant qe tu combrises cele ymage tote en poudre si com je t ' avoie devant dit et puis si t ' en va es desers leus ou nus n ' abite et la soiez tresq ' au jor del Juise ne ne fai mal a nule creature . Tantost combrisa li deables tote l ' ymage et froisça en poudre ne onqes puis ne s ' aparut a nule rien vivant par le comandement del seint home et seinz Marceaus fist devant lui venir toz les malades et ceus qi diverses enfermetez avoient , si fist le signe de la seinte croiz sor eus . Meintenant furent gueriz et sanez . Et lors se baptizierent et tuit cil ensamble o eus qi en la vile arrestoient . De la se departi li seinz evesqes , si s ' en repaira a Lymoges , si fist fere une molt bele eglisse la ou la meson seinte Valerie estoit et cele eglisse si fu establie en l ' oneur de Deu et de ma dame seinte Marie et de monsigneur seint Pere . Qant ele fu consomee , li seinz evesqes fist feire en la partie devers Occident sa sepouture . Et derriere en l ' autre croute fist feire la sepouture le duc Estiene , si com il avoit proié . Et devant sa sepouture fist fere un autel en l ' oneur seint Estiene le premerein martyr molt richement atorné de tables d ' or et si i mist . . corones d ' or et . . lampes d ' or . Et aprés fist fere un autel en l ' oneur seint Pere le prince des apostres et son proisme , si le fist covrir de plataines d ' or tout entor . Et si fist deseure un tabernacle d ' or et as . . angles , si com li tabernacles descendoit as . . cornes de l ' autel , fist fere . . mout riches corones d ' or et de pierres precieuses et devant l ' autel fist metre . . lampes de tres pur or , por ce q ' eles i arsissent adés jor et nuit sanz defaillance . Et si fist ferre un encensier d ' or et . . chandelabres d ' or et une croiz d ' or por servir a l ' autel adés et l ' office feire . Qant li seinz confessors ot totes ces choses fetes et consomees , il apela le duc Estiene et si li dist : Beneïssons et sacrons ceste meson en l ' oneur de Deu et de ses seinz , que qant les ames isteront de nos cors , q ' il nos soit puis guerredonieres de nos feiz et de nos diz et de nos oevres . Qant ce oï li duz , il comanda par tot son regne qe l ' en feïst amener formenz et vins et bues cras et vaches et voleilles et venoisons a la cité . Et puis si comanda qe l ' en tendist tentes et trés et paveillons tot entor la cité et qe tuit cil de la contree ou il avoit seignorie et poesté venissent lié et heitié a cele dedication . Et si comanda qe toz ceus qi i vendroient a riches , a povres et a estranges donast l ' en tot ce qe il auroient mestier a grant plenté . Qant tot einsi fu fait ce qe li duz ot comandé et ses genz furent venues et assamblees , seinz Marceaus li beneüreus evesqes les apela et si dist : Beau signor , or soiez demein si aparelliez et si nez et si pur de cuer et de cors qe vos puissiez reçoivre nostre Signor et ses angeles si dignement qe qant les ames istront de nos cors , q ' il nos lest habiter ensamble o lui en la compaignie de ses seinz et de ses angeles . A lendemein fist li seinz hom la beneïçon de l ' eglisse . Et si com il chantoit la messe , li deables entra el cors d ' un jovencel qi hauz hom estoit et cuens de Tors , Ernous avoit non , et el cors de sa feme qui mout estoit gente et bele et haute dame crestiene entra einsi uns autres deables si qe ambedui furent fors del senz et plein de grant rage et de derverie . Qant li seinz evesqes les oï einsi deviser , il ne vout mie q ' il soffrissent longement ceste peine , einz les comanda a amener devant lui . Et quant il i furent , il parla , si dist : Felon deable , por qoi fustes vos si hardi qe vos entrastes es cors de cez jovenceaus ? Li deable respondirent : Por ce q ' il ne fesoient mie les coumandemenz qe tu feïz hier , ce est q ' il se meintenissent tresq ' a hui cest jor netement et chastement . Il n ' en firent noient , einz ont la nuit demenee en lor charneus deliz aemplir et feire . Et por ceste ochoison somes nos entré en eus et si les tormentons . Qant ce oï li duz et li pueples qi la estoit assamblez , il proierent le seintisme home tuit a une voiz q ' il delivrast les jovenceaus des deables qi les traveilloient . Dont se torna seinz Marceaus vers les deables et si lor dist : Je vos conjur de par nostre Signor Jesu Crist que vos issiez des cors a ces jovenceaus ne jamés n ' i aiez d ' entrer nule poissance . Tantost aemplirent li deable ses conmandemenz , si s ' en partirent , car demorer n ' i oserent . Li jovenceaus fu sanez et sa feme qi mout en loerent nostre Signor et gracierent et toz li pueples aussint qi le grant miracle avoient veü . Si grant grace dona nostre Sires a seint Marceau qe el jor q ' il beneï cele eglisse , aprés ce qe la messe fu chantee , qe si granz clartés descendi sor ceus qi la dedenz estoient del ciel , qe a peines pooit veoir li uns l ' autre por la grant resplendisseur . Sour le seint home et environ lui avoit si tres grant clarté q ' il n ' est langue nule qi dire le peüst ne la pooit iols d ' ome terrien esgarder ne veoir . L ' eglisse seint Pere fu beneïe as sisimes nones de mai el tens Noiron l ' empereor de Rome au . . ime an devant son empire , ce est au daerrenier an q ' il tint la signorie et qe Vaspasiens rechut aprés lui le reigne . Quant tout ce fu fait et le dediement aussi si com droiz est et costume , seinz Marceaus et li duz Estienes establirent prestres et clers qi le service feïssent en cele eglisse chascun jor , si i mistrent Andriu le compaignon Aurelien q ' il avoit resuscité de mort et si lor comanda q ' il vesqissent religieusement et servissent Deu si com il avoient voé et feire le devoient . Et Hyldebert le fil Archade le conte de Poitiers qui aussint avoit esté resuscitez de mort a vie i mist li seinz evesqes et . . autres clers por ce q ' il servissent nostre Signor assiduelment et fussent adés en orissons et en proieres . Li duz Estienes lor dona tant et establi de ses rentes por lor vivre et por lor vesteüres avoir qe de la ne les covint movoir por nule necessité ne por nule besoigne . Et si mist li dus . . gardes por garder l ' eglisse et les vesseaus qi beneïz estoient et si lor establi li duz ou il prenderoient viandes et vestemenz . Et puis si fist feire un ospital ou il comanda chascun jor a reçoivre . . cens povres et si atorna la rente dont il auroient viandes . Qant einsi fu establi et fet et ce vint au tierç jor de la dedication de l ' eglisse , li seinz evesqes fist tout le pueple revenir et assembler , si conmença a sermoner et lor ensigna la seinte foi nostre Signor et lor vraie creance tres la matinee tresq ' a mienuit . Aprés si chanterent la messe et qant la messe fu chantee , il lor fist beneïçon et si dist : Omnipotens Deus sua gracia nos benedicat et ab omni malo deffendat . Ce fu a dire : li toz poissanz Dex nos beneïe par sa grace et si nos deffende de tot mal . Touz li pueples respondi : Amen . Et por ce , dist li seinz hom , qe vos en s ' onor estes venuz au beneïr ceste eglysse , vos face li pius Dex perseverer en boines oevres . Tuit respondirent : Amen . Et por ce , dist li seinz hom , et qant voz partiroiz de cest siecle par son conmandement , li pius Dex vos otroit qe vos soiez si parfez qe vos puissiez aler en la compaignie de ses seinz en parmenable vie . Tuit respondirent : Amen . Ce vos otroit li Peres et li Fils et li seinz Esperiz qi vit et regne , uns seus Dex , par toz les siecles des siecles . Touz li pueples respondi : Amen . Lors se departi toz li pueples , si s ' en ala chascuns a sa propre chose a grant joie . Li evesqe de la loy paiene qi batu avoient le seint evesqe , si com je vos ai arriere dit , estoient toz tens ensamble o lui et estoient si converti a nostre Signor , q ' il estoient adés en orissons et en velles et en totes bones oevres et jeunoient chascun jor tresq ' au vespre et adonc ne menjoient se pain non et eve . Li seinz evesqes sacra et ordena Aurelien , si qu ' il fu evesqes aprés lui de Lymoges et Andriu fist il doien de l ' eglyse ou il fu enseveliz . Et bien sachiez qe nostre Sires dona si grant grace a Aurelien q ' il fist pour lui meint bel miracle . Et seinz Marceaus li beneürés evesqes s ' en ala preeschier par totes les citez et par les chasteaus et ﻿ par totes les viles de France et fist fere em pluiseurs lius beles eglisses et atorna pluiseurs genz a creance . Et bien sachiez q ' il n ' aloit mie sor cheval ne sor asne ne n ' avoit en ses piez chaucemente nule , einz aloit a pié toz deschauz si com nostre Sires avoit comandé a ses apostres . Et del tout en tout metoit li seinz hom cure et entendement en aemplir les comandemenz nostre Signor et a ensivre les oevres seint Pere l ' apostre son mestre . Et si atorna li seinz evesqes par tote l ' eveschié de Lymoges et par la terre d ' Aquitaine et par les proçaines contrees d ' environ qe cil qi i habitoient venoient chascun an a l ' eglise Seint Estiene le premerein martyr qu ' il avoit beneïe por faire lor orissons et si aportoient lor offrendes et lor lumineres . Et qant il i avoient . . jorz demoré , il estoient ensigniez de la seinte doctrine et sermonez , il recevoient beneïçon del seint evesqe , si s ' en repeiroient . Si grant grace li avoit nostre Sires donee q ' il conoissoit tot pleinement les pensees des homes . Il sermonoit et preechoit as genz de toz les biens q ' il pooit conter ne dire et lor ensignoit tot apertement les paroles de la seinte Euvangile et sa predicaton faisoit bien a dire et a croire , car nostre Sires faisoit por lui mout de beaus miracles . Il rendoit as avugles lor veües , si com je vos ai assez devant dit , as sorz lor oïes , as clos lor aleüres , as muez lor paroles et les morz fesoit il resusciter et revenir a vie et pluiseurs autres choses fist il qi seroient dignes de raconter , s ' eles estoient escrites . Je , Aureliens , vous ai raconté ce qe je ai oï de lui et veü , puis q ' il me baptiza en l ' eve del seint baptesme et puis q ' il me fist revenir en vie d ' infer la ou je estoie , et ce qe je en oï conter ses deciples et de lui meïsmes de sa boche . Encore racontast il en eus tieus choses , car il voloit pluiseurs choses de lui celer qi granz estoient et taire . Or ne vos conterai plus de sa vie , se tant non com il trespassa de cest siecle et parvint a la gloire q ' il tant avoit deservie . Au . . ime an aprés la resurrection nostre Signor Jesu Crist , qe Vaspasiens estoit empereres de Rome , estoit seinz Marceaus li bons evesqes en orissons si com il avoit a costume . La s ' aparut nostre Seignor a lui , pleinz de mout grant clarté et molt grant resplendisseur , si dist : Frere , pais soit a toi ! Tu seras tempre ensamble o moi en la clarté qui ja ne prendra fin , por ce qe tu as obeï as comandemenz de mes paroles . Qant ce oï li seinz confessorz , il fu raempliz de mout grant joie , si dist : Beaus Sire , je sui aussint liez de ce qe je voi ta face qe donc se je estoie resuscitez de mort a vie fors de ma sepouture . Tu ies Jesu Criz , li fiuz Deu , mes sires et mes mestres cui je vi , cui je conui , cui je ting , cui je amai , cui je ai toz tens desirré a servir et a esgarder . Beaus Sire , ta parole m ' est si douce q ' ele veint totes les doceurs del monde . Beaus Sire Jesu Criz , bons mestres , je deproi ta grant pitié , qe tu comandes qe je soie receüz en la clarté qe tu as a moi promise et a toz ceus qi te servent et aiment . Dont li dist nostre Sires : Chiers freres , au sisiesme jour vendrai je a toi et si te recevrai ensamble o mes angeles et ensamble o les prophetes et les martyrs et ensamble o la torbe de virges et de confessors , si te meterai ensamble o tes freres et serras entiers et parçoniers ensamble o eus de mon regne . Atant s ' en parti nostre Sires et li seinz evesqes apela toz ses freres , si lor nonça et dist le jor q ' il trespasseroit de ceste vie et qe par nostre Signor Jesu Crist le savoit certeinement . Lors prist messages , si les envoia par totes les regions q ' il avoit converties . Si comanda qe tout le pueple , et un et autre , venissent a lui et assemblassent , si recevroient beneïçon et absolution de lor pechiez , car il lor donroit ensint com il avoit de nostre Signor receüe ensamble o saint Pere et les autres apostres . Qant ce oï li pueples q ' il avoit converti a vraie foi et tornez de lor creances , il s ' esmurent por oïr sa seinte predication et sa beneïçon recevoir , einçois q ' il partist d ' eus ne de cest siecle . Il i vindrent cil d ' Auvergne et Poitevin et cil de Gascoigne et cil del Meine et les genz qi entor lui manoient es diverses contrees , si assemblerent . Li seinz evesqes estoit en veilles , en geunes et en orissons . Et qant il estoit la nuit un seul petit reposez , il se levoit et rendoit a nostre Signor graces et loenges tresq ' a l ' eure de tierce et puis si chantoit messe por lui et por toz ceus q ' il avoit convertiz a foi et a creance et puis si preeschoit tresq ' au vespre et lors menjoit un seul petit de pein et eve , noient el . Quant li jors aproisma q ' il devoit trespasser , li pueples qi la estoit assamblez li proia q ' il les doctrinast et enseignast encore de ses seintes paroles einçois q ' il trespassast de ceste vie et lors issi li seinz hom de la cité a la porte qe on apele Chaucine . La lor comença a sermoner et a preechier coment il devoient croire et aorer Deu . Et aprés lor reconta coment Jesu Criz fu baptiziez et coment il jeuna les . . jorz et coment il soffri qe li deables le tempta et si lor ensigna coment nostre Sires avoit les apostres doctrinez et ensigniez . Et si lor demostra com granz chose ce estoit d ' umilité , car par humilité pooit l ' en venir la dont li angele par lor orgueil , ce est del parmenable regne , cheïrent et si lor disoit qe humilitez est la vertuz qi totes les autres avoie et garde . Et si lor ensigna coment il devoient vivre seintement et chastement et qe bien seüssent qe de totes lor oevres lor covendroit raisson rendre devant le droiturier Jucheor et si lor dist q ' il en totes manieres haïssent avarice , car ele estoit escomeniee ne ne meïssent mie lor pensees lor esperances en deliz ne en richesces qi tost sont trespassees et desfaillies , mes en Deu doit l ' en avoir fiance et doit l ' en avoir a memoire l ' example de richesces et del riche home dont li Euvangiles parole et del lazere . De tieus choses et d ' autres parla li seinz hom tresqe au vespre et dont fu il mout constrains d ' une maladie de fievre , si lor fist beneïçon , si dist : Nostre Sires Dex vos puist beneïr par sa grace et si puist metre en vos le sens de sa seinte sapience . Toz li pueples respondi : Amen . Et puis si lor dist encore : Nostre Sires vos gart et beneïe et ait merci de vos et vos doinst pes par sa grant misericorde , ce vos otroit Cil qi vos forma de tere et qi par son sanc vos rachata et qi poesté a par toz les siecles des siecles . Amen . Et qant toz li pueples ot respondu amen , il se torna vers nostre Signor et si dist : Biaus Sire Dex , Jesu Criz , bons paistres , je te comanç les brebis qe tu me conmandas a garder par saint Pierre et or les te recomant je par lui meïsmes a garder qi ies verais paistres et verais governeres qe tu lor soiez deffendierres et garde si voirement com tu les rachatas de ton precieus sanc qi Dex ies et Sires par tot le siecle des siecles . Qant il ot einsi s ' orisson finee et la beneïçon del pueple , il se fist porter en l ' eglisse seint Estiene q ' il avoit establie et faite . La se mist il a jenous devant l ' autel et tendi ses meins vers le ciel et fist s ' orisson a nostre Signor et si dist : Beaus Sire Dex , Jesu Criz qi ies mes mestres et qi mon cors as gardé netement tresq ' a ceste heure de conchieüre , qi m ' envoias en ceste contree por annoncier ton seintisme non et qi ne me deguerpesis mie en tribulations , encore vousisses tu que je fusse povres , por ce qe li guerredons m ' en fust renduz es cieus , je te proi , beaus Sire , qe tu adreces si ma voie qe li deable n ' entendent a moi ne ne me facent poor , einz soient si lor iols enobscurci par ta grant clarté , q ' il ne me puissent aproismier ne troubler en la voie qe je voeil a Toi faire . Beaus Sire , oevre a moi la porte de paradis qe tu m ' as promise , si qe cil qi est anemis d ' umeine lignie ne se puisse esleecier de moi . Qant il ot totes ces choses dites , si dist au daerrein a nostre Signor : Beaus Sire Dex , Jesu Criz cui ja toz tens ame , je te conmanç mon esperit en tes seintes meins . Toz li pueples qi la estoit assamblez de diverses contrees ploroit mout tendrement et estoient a genous , si tendoient lor meins vers le ciel et crioient a hautes voiz por lor bon pastor q ' il cremoient perdre . Il faisoit signe de sa mein a toz ceus qi ploroient q ' il se teüssent et si disoit : Beles genz , taissiés voz ! Dont n ' oez vos com granz loenges vienent del ciel ? Certes nostre Sires vient a moi si com il me proumist . Tantost vindrent li apostres et si grant clartez resplendi en l ' eglise q ' ele passoit de . . la clarté del soleil et la voiz nostre Signor fu oïe qi dist : Beneoite arme , is de cest cors , car tu venis ici de lointaignes contrees et si deguerpesis tes parenz et obeïs a mes conmandemenz . Por ce seras tu ensamble o moi parmenablement en la clarté qi ja ne prendra fin . Et puis qe cele voiz fu oïe , se de ﻿ parti l ' ame del seint cors , si s ' en ala el ciel ensamble o cele grant clarté qui la estoit venue , si qe tuit cil qi la estoient assemblez le virent et nostre Signor en gracierent et loerent . Ce fu le jor devant des kalendes de juin , si com cil qi i furent le raconterent . Dont fu oïe la voiz des angeles de totes parz qi disoient : Beaus Sire , cil est beneürez qe tu as receü et esleü ! Por ce habitera il toz jorz ensamble o Toi es cieus parmenablement sanz fin . Quant ce vint a lendemein a ore de tierce , uns palezineus fu aportez en l ' eglisse qi ne se pooit aidier de nul de ses membres et tantost com il fu atouchiez a la biere ou li seinz cors gisoit , il fu gueriz et sanez de sa grant maladie . Cil qi cest miracle virent en gloirefierent nostre Signor qi donoit a ses seinz si granz vertuz et si granz poestés . Qant l ' en porta son cors por enfoïr et por ensevelir a sa sepouture , le ciel aovrirent et donerent grant clarté et grant lumiere , tresq ' a tant qe li seinz evesqes fu enterrez . Mil langues ne porroient mie dire , se je les avoie , le grant plorement et le grant criee qe li clerc et li pueples i demenerent . Qant il fu enfoïz et mis en terre , li dervé et li avugle et cil qi estoient entrepris de diverses enfermetez i venoient de lontaines contrees et d ' estranges regions , si i guerissoient par la merite de monsigneur seint Marcel et par la haute misericorde de nostre Signor Jesu Crist qi vit et regne parmenablement . De seint Martin mout doit on doucement et volentiers le bien oïr et entendre , car par le bien savoir et retenir puet l ' en sovent a bien venir . Qui bien ne seit ne bien n ' entent de bien faire n ' a nul talent . Mes del bien nest sovent li biens , del mal li maus si com dist l ' Escriture . Por ce se doit l ' en au bien avoier et le bien feire , si com li seint home firent ça en arriere de cui nos trovons les oevres et les vies es escriptures . Et bien sacent tuit cil qi vivent qe ja n ' auront tant de bien fet en totes lor vies qe qant la mort dont nule rien n ' eschape les poindera au cuer q ' il ne cuident petit avoir fait . Dex ! Qe feront dont cil qui riche sont et aise de l ' avoir de cest siecle , ne en eus n ' ont douçor ne humilité ne misericorde , ainz sont plein d ' angoisse et de traïsson et de felonie et de si grant avarice qe com plus ont richesces et avoirs , plus en desirrent a avoir ? Ce fet li deables qi en tel maniere les a laciez et pris q ' il les enmeine en infer le grant chemin plenier . De ce se gardent li seint home qi par dolereuses peinnes et par griez tormenz et par veilles et par geunes et par toutes bones oevres firent tant q ' il vindrent a vie parmenable et a la corone de gloire . A ce regarderent li seint confessors et messires seinz Martins dont ci comence la vie . Seinz Martins fu nez de la contree de Pannone , d ' un chastiel qi Ysabbarie avoit non . Si fu de haute lignie et de par mere et de par pere . Ses peres fu chevaliers et hauz hom et riches . Et il comença tres s ' enfance bones oevres a feire et a ensivre , car tresce q ' il n ' avoit qe anz , comença il a aler a seinte glisse maugré son pere et sa mere qi paien estoient . Et qant il vint en l ' aage de anz , il covoita molt a mener vie solitaire et a aler en hermitage et si eüst il fait , mes la jovenece de l ' aage l ' en detint et retraist de ce q ' il avoit soventes foies en sa pensee . Et neporqant en sa jovenece fu il si ententis entor seinte yglisse q ' il i porpensa en s ' enfance ce q ' il aempli mout docement qant il vint en plus grant aage . Et adonc vint li bans de par les empereors qe li viel home qi les enfanz avoient chevaliers les feïssent . Adonc avoit seinz Martins anz , si s ' en ala a la court por estre chevaliers et ensamble o soi un serjant qi le servoit tant seulement . Et lors fu il adoubez et chevaliers anz devant ce q ' il fust baptiziés . Et la demora il a la court grant piece , si douz et si debonaires et si humles a totes genz q ' il n ' avoit en lui vice ne malvestié ne nule folie . En lui avoit amors envers ses compaignons et douçour et pitié et benigneté et charité et pacience et bone volenté et humilité si grant q ' ele trespassoit tote l ' umanité de cest monde , et si ert il si douz et si pius et de bone atemprance si q ' il resembloit mielz home de religion qe chevaliers par la grant simplece c ' on en lui veoit et par ce avoit il si ses conpaignons trestoz veincuz q ' il tuit l ' oneroient molt volentiers et portoient signorie et reverence . Et adonc encore n ' ert il mie rengenerez de la seinte eve de baptesme et si feisoit il neporqant les oevres qi del baptesme devoient nestre . C ' est cil qi confortoit cels qi por l ' amor nostre Seignor soffroient travail et paine . Et si aidoit les povres et les chetis , et norrissoit les besoigneus et revestoit les nuz . Einsi aemplissoit il les oevres de misericorde devant ce q ' il eüst receü baptesme . Et si ne gardoit de ses sols ne de ses gages q ' il avoit a court si come chevaliers , fors tant solement com il en avoit mestier le jor a vivre , et l ' autre departoit et donoit tout as povres et a cels qi en avoient mestier et besoigneus estoient , et bien retenoit ja et aemplissoit les paroles de l ' Evangile q ' il avoit oïes , car il ne pensoit mie de lendemein si come mout de genz font ores . Aprés ce q ' il fu chevaliers devenus , s ' en vint il ensamble un prevost l ' empereor en France tant q ' il vint a la cité d ' Amiens . La sejorna li prevoz et li chevalier ne sai combien , tant qu ' il avint q ' il chevauchierent un jor par la cité par molt grant froidure . Qant il parvindrent a la porte , il troverent un povre home nuz et besoigneuz qi lor conmença a proier et a rover q ' il li feïssent bien por Deu , mes trestuit le trespasserent qe nul bien ne li firent . Qant ce vit seinz Martins qui venoit derrieres , qe tuit cil qi devant lui passoient n ' avoient fait au povre home nul bien ne misericorde , il se pensa qe nostre Sires li avoit gardé , por ce q ' il li feïst bien et donast aucune chose , mes il n ' avoit ne or ne argent , n ' autre rien q ' il li peüst doner , qe son mantel q ' il avoit afublé et la froidure estoit granz a desmesure , car totes ses autres choses avoit donees as povres et departies . Lors prist li seinz chevaliers l ' espee q ' il avoit chainte , si en trencha son mantel par mi , si en dona l ' une moitié au povre et l ' autre partie rafubla et mist entor soi . Dont le conmencierent a escharnir cil qi environ lui estoient , por ce qe l ' afubleüre ert laide de ce q ' ele estoit trenchie et li pluiseur qi preudome erent se pleinstrent et gemirent dedenz lor cuers de ce qe onqes n ' avoient si grant bien fait , com il li avoient veü faire , ne n ' avoient onqes povres revestuz , qe bien peüssent avoir fait sanz eus desnuer . Quant ce vint la nuit et il furent couchié , li beneoiz chevaliers seinz Martins vit Jhesu Crist si tost com il se fu endormiz , qi vestuz estoit et affublez del mantel q ' il avoit doné au povre home . Si li conmanda nostre Sires q ' il regardast et coneüst la vesteüre q ' il li avoit donee . Aprés oï qe nostre Sires Jesu Criz disoit a haute voiz a la grant plenté des angeles qi environ lui estoient : Martins qi encore n ' est baptisiez m ' a covert de ceste vesteüre . Et la ou nostre Sires dist q ' il estoit vestuz par le povre qi la vesteüre avoit receüe , li sovint il de la parole de l ' Evangile q ' Il avoit devant dite : Ce qe vos feïstes a un de mes petis povres , ce feïstes vous a moi meïsmes . Et por confermer le tesmoing de si bone oevre , se deigna Il demoustrer a seint Martin en cele forme et en cel abit en coi li povres eüst receüe la vesteüre . Qant seinz Martins le vit en tel maniere , ses cuers ne fu mie eslevez en humeine gloire , ainz counut par les oevres q ' il avoit fetes la bonté et la douçor nostre Signor et por ce se fist il baptizier en l ' aage de anz et si ne deguerpi mie tantost com il fu baptiziez sa chevalerie , ainz fu ensamble le prevost en cui compaignie il estoit venuz ne ne voloit renoncier au siecle , jusq ' atant q ' il eüst deguerpi cele seignorie . Einsint atendi seinz Martins pres de anz aprés ce q ' il fu baptiziés et fu chevaliers seulement par non sanz autre oevre de chevalerie fere . Endementieres vindrent estranges genz en la contree de France por la terre destruire . Dont assambla Juliens li empereres de Rome ses genz en une cité qi Vangione estoit apelee . Si conmença a douner et a departir souz et livroisons as chevaliers et si les fist semondre tout partout la ou il estoient , si com il estoit costume , tant qe seinz Martins i fu semons a venir a cele assemblee . Adonc vit li seinz hom qe li tenz estoit venuz covegnables de lessier et de deguerpir l ' oevre de la terriene chevalerie . Ne li sembloit mie qe reson fust ne droiture de prendre souz ne despenses , puis qe deservir ne les voloit . Lors se trest li seinz hom a l ' empereor et si li dist : Je t ' ai servi tresc ' a ore par ma chevalerie . Or sueffre qe je soie chevaliers nostre Signeur Deu et qe je le serve , et cil qi se voelent combatre prengent tes souz et tes dons . Je sui des chevaliers nostre Signor , si ne me loist mie combatre . Qant li empereres oï ceste parole , il fremi touz de corroz et d ' ire . Si dist a seint Martin q ' il deguerpissoit la chevalerie por la poor de la batalle qi estoit a venir a lendemein et non mie por la grace de religion . Dont dist molt hardiement seinz Martins a l ' empereor : Se l ' on dist qe ce soit por paor qe je la chevalerie deguerpisse et non mie por foi qe je aie envers nostre Signor , je serai demein devant et tote ma compaignie , desarmez sanz escu et sanz heaume , et el non nostre Seigneur Jesu Crist serai je segniez del signe de la croiz . Si sachiez qe je trespercerai et trespasserai les batailles de mes enemis seürement , la ou eles serront plus espesses assemblees . Li empereres , qant il oï ce , si conmanda c ' on le meïst em prison , por ce q ' il feïst ce q ' il avoit dit . Qant vint a lendemein , li enemi l ' empereor envoierent a lui messages del pais et si misent eus et totes lor choses en sa francise . Et qi est cil qi doute qe ce ne fust par la volenté nostre Signor qi ne voloit mie qe li seinz hom alast desarmez en la bataille ? Et encore soit plus nostre Sires puissanz de garder son chevalier entre les espees et les armes de ses anemis , il vout qe la pes fust ensi faite . De la se departi seinz Martins qant il ot deguerpi sa chevalerie . Si s ' en ala a Poitiers a seint Ylaire qi adonc estoit evesqes de la cité et qi mout estoit preudom et de seinte vie . La vint il et si demora ensamble o lui grant piece et seinz Ylaires l ' ordena a acolite . Aprés ce li vint en avision une nuit qe il alast en son païs veoir son pere et sa mere qi encore estoient paien et si les amonestast de foi et de religion . Donc prist congié a seint Ylaire qui mout a envis li dona . Et en la fin qant il vit q ' il entresait s ' en iroit , li proia mout docement q ' il repairast erranment et sanz demorance . Adonc se mist seinz Martins a la voie tristres et dolenz , por ce q ' il deguerpissoit la compaignie seint Ylaire . Et si compaignon li distrent q ' il troveroit molt de diversitez , ainz q ' il venist en sa contree , et si com il trova bien et prova aprés ces choses , car qant il vint es eles de Mongiu , larron et robeor qi gaitoient les trespassanz li corurent seure . Qant il vindrent a lui , si hauça li uns une coignie q ' il le vout ferir el chief . Mes li autres salli avant , si prist son compaignon et seisi parmi les braz , si ne lessa mie le coup descendre sor le seint home , ainz li lierent les meinz derriere le dos , si le comanderent a l ' un d ' eus a garder et a tenir . Et cil l ' enmena en un liu trestorné ensus de la voie et puis si li conmença a demander qi il estoit et de quel creance . Seinz Martins li respondi q ' il estoit crestiens . Et cil li demanda s ' il avoit poor et s ' il ert en grant dotance . Seinz Martins respondi molt heitiement c ' onqes n ' avoit esté tant seürs com il estoit ore , car il savoit bien qe la misericorde de Deu socoroit cels qi en temptation estoient et en paine , qant il en Lui croient . Mes cil devoient avoir dolor et dotance qi les larrecins et les malveses oevres feisoient ne en la misericorde de Deu n ' avoient fiance . Lors conmença au larron a preechier et a ensegnier la parole de la seinte Evangile . Qe vos conteroie je plus longue parole ? Li leres crut en nostre Signor et si fu atornez a vraie creance . Lors ramena il seint Martin a droite voie et si le convoia grant piece et molt li pria q ' il orast por lui a nostre Signor . Aprés ce se departi de seint Martin , si mena molt seinte vie et molt religieuse . Adont s ' en ala seinz Martins tote sa voie tant q ' il ot trespassé la cité de Melans . Et dont encontra il en son chemin le deable en samblance d ' ome qi li demanda ou il aloit . Seinz Martins li respondi q ' il aloit la ou la volentez nostre Signor estoit . Li deables li dist : En quel c ' onqes liu ou tu iras , ne quel c ' onqes chose qe tu feras , li deables ert toz tens encontre toi . Dont li respondi seinz Martins et si dist cest ver del Sautier : Dominus michi adjutoz est , non timebo quid faciat michi homo . Ce est a dire nostre Sires est mes aidieres , je ne cremirai cho se qe nus hom me face . Et meintenant s ' esvanui li deables de devant lui . Li seinz ala tant q ' il vint a sa mere , si la converti a seinte loy et a la vraie creance del seint baptesme . Et cest desirrier avoit il eü mout longement en sa pensee et pluisors autres torna il a sauvement de lor ames par son example . Mes aprés ce vint la malvese secce d ' erisie qi pres fu espandue par tout le monde dont Arrius li escomeniez fu chiés et mestre . Seinz Martins li preudom se combatoit trestoz seus contre les prestres et contre les clers par desputisons et par veraies paroles tant q ' a la parfin le laidengierent et batirent de verges et le chacierent fors de la cité . Donc s ' en repaira il en Lombardie et la oï il noveles de seint Ylaire q ' il avoit esté mout troblez par les herites qi la malvese loy ensivoient . Seinz Martins s ' en revint adonc en France et pres de la cité de Poitiers fist il une ceaille pour arrester et por mener seinte vie . Et la vint uns hom ensamble o lui qi presigniez estoit ne n ' avoit encore receü baptesme . Si demora entor lui , por ce q ' il voloit estre ensigniez et apris de sa seinte doctrine . Mes il n ' i ot mie esté lonc tens qant une languer le prist et fievres qi molt le traveillierent . Et adonc s ' estoit de la seinz Martins departiz et ert alez annoncier et preechier la loy nostre Signor as genz qi n ' estoient mie fermement creanz . Et qant vint au tierz jor et il fu repairiez , il trova le cors de celui morz , si ert soudainement morz q ' il n ' avoit mie receü baptesme . Li cors estoit mis enmi la cheaille et li frere estoient environ qi le service fesoient tot em plorant , car bien sachiez q ' il i avoit seinz homes et prodomes assemblez qi tenoient riule de religion por l ' amor nostre Signor et pour ensivre les oevres seint Martin , lor seint pastor et lor bon pere . Qant li seinz hom vit celui qi morz estoit en tele maniere , il fu mout dolenz , si conmença a plorer , por ce qe cil n ' avoit receü baptesme . Donc conmanda qe tuit cil qi la dedenz estoient issisent fors de la ceaille . Qant il en furent tuit issu , il frema les huis , si se coucha en croiz en orissons sor le cors de son frere qui morz estoit . A paines i ot il esté l ' espace de heures , qant il senti qe tuit li membre se movoient et si vit q ' il ovroit les iols . Lors conmença li seinz hom graces a rendre a nostre Signor a mout haute voiz et a granz loenges . Qant ce oïrent li frere qi defors estoient , il entrerent molt tost dedenz la ceaille , si esgarderent a grant merveille celui qe il veoient vivre cui il avoient lessié n ' avoit se pou non devant sans vie . Ainsi rot cil vie par la proiere de seint Martin et fu resuscitez et aprés fu baptiziés en meïsmes l ' eure et vesqui grant tenz et mena seinte vie . Et ce fu de seint Martin li premerains miracles . Aprés ce n ' ot mie lonc tens , si com li seinz hom trespassoit un jour par devant la meson d ' un riche home et preudome solonc le siecle qi Lupecines estoit apelez par non , il oï grant noise de plor et de cri et de pleinte qe gent i demenoient . Il i torna , si demanda qe ce pooit estre , et l ' en li dist et conta qe uns serjanz si estoit estranglez a un laz d ' une corde et tolue la vie . Qant ce oï li seinz hom , il ala en la meson ou li cors gisoit morz . Lors fist issir toz cels qi en l ' ostel estoient hors , si se coucha en orissons et fist ses proieres a nostre Signor tout em plorant . Tantost se leva cil qi morz avoit esté , si prist la mein dou seint home , si vint toz droiz sus ses piez en estant et si ala tresq ' au porche de la meson ensamble o le seint home et tuit cil qi la estoient ausint . Adonc et en cel tens le voloient cil de Tours avoir a evesqe . Mes nus ne le pooit gieter de son leu ne de son mostier la ou si frere estoient por avoir en autre leu demorance tant que uns borjois de la cité qi molt estoit prodom et sages , Rurtius avoit non , vint a lui et si s ' ajenoilla en sa presence , si li proia molt doucement q ' il a la cité venist pour une grant enfermeté qi a sa feme iert prise . Li seinz hom li otroia tant q ' il se mist a la voie por venir a la cité de Tours . Et li citoien de la vile estoient contre lui issu , et non mie de Tors tant seulement , mes des proceines citez et des chasteaus qi en la contree estoient . Et a trestoz estoit une volentez et une sentence de ce que seinz Martins fust dignes de l ' eveschié et qe l ' eglisse seroit molt beneüree dont il seroit pastor et governeres . Li pluisor de l ' eveschié qui estoient apelé a l ' eslection et li evesqe et presqe trestuit disoient q ' il n ' estoit mie dignes de l ' eveschié tenir ne avoir , car il estoit trop laidement vestuz et de povre vesteüre et vileinement atornés et de povre persone . Mes li pueples qi ce ooit et entendoit les blasmoit por ce qu ' il despisoient le seint home por cui amor nostre Sires avoit ja fait meint miracle ne ne lut as evesqes autre chose faire qe ce qe li pueples vout . Donc fu ordenez a evesqe en la cité de Tors li seinz hom . Ne onqes por la seignorie qi li estoit creüe ne s ' en orguelli en nule chose , ains avoit cele meïsmes humilité qe il devant avoit eüe en son cuer ne ne chanja sa vesteüre et en abit de moigne meintenoit il l ' eveschié . Et por la grant presse et por les granz torbes des genz qi a lui venoient fist il un mostier et un habitacle a son oés por demorer ensus de la cité pres a deus luies . Et cil lius estoit si secrez et si ensus de gent qe ce sembloit uns ermitages , ne li seinz hom ne vousist autre chose ne autre leu avoir por mener vie solitaire , car d ' une part estoient les hautes montaignes de la roche naïve et de l ' autre part devers la plaigne estoit la riviere de Loire qui le leu avoit enclos d ' une part et d ' autre tresq ' a la montaigne , ne n ' i pooit l ' en aler ne aprochier fors qe d ' une part d ' une voie , et cele voie meïsmes estoit mout estroite . La avoit fet seinz Martins li seinz hom une mesoncele de bois et nient d ' autre chose . Li pluiseur de ses freres qi deciple estoient a lui et qi l ' amoient et sa doctrine avoient fetes lor maisonceles et lor habitations environ le seint home sor la montaigne qi cheüe estoit . Li seinz hom avoit freres qi estoient enseignié et doctriné de par son example , ne nus n ' i avoit proprietet , einz estoient en communité mises totes lor choses , ne il ne vendoient ne n ' achatoient si com il font ore pluisor moine , ne ne se traveilloient en nule maniere fors seulement d ' escritures et a cele oevre s ' estoient mis li jovencel et li ancien erent en abstinence par le conmant de lor seint pere et si erent adés en orissons envers nostre Signor et en proieres . Et petit issoit onqes nus de sa ceaille s ' il ne s ' assembloient au mostier por feire lor orissons ensamble . Tuit manoient ensamble qant l ' eure estoit venue , aprés ce qu ' il avoient geuné , n ' i avoit celui qi de vin i gostast onqes , s ' enfermetez ne le destreignoit ou trop granz maladie . Tuit estoient vestuz de vesteüres faites de poil de chamel qi mout estoient aspres et dures . Et com plus estoient soeves et moles tant erent eles entr ' eus plus vius tenues . Si avoit ensamble o eus mout de hauz homes qi molt eüssent bien al siecle lor volentez et lor deliz d ' endroit lor cors qi estoient a cele humilité et a cele pacience venu por l ' amor nostre Signor conqerre . Et aprés ce furent li pluiseur des evesqes par pluiseurs leus et seins homes . Et qele citez fust ce qi ne covoitast a avoir evesqe des clers mon signeur seint Martin qi en son mostier estoient ? Mon essient qe ce ne fust ne citez ne eglisse ou l ' en eüst talent de bien fere tel vie com il menoient cil qi ensamble mon signeur seint Martin estoient en compaignie , com je voz ai dite , et tout par l ' example de lor bon pere , car qi son signeur voit bien faire legierement i puet example prendre . Et qant li sires qi les autres doit governer n ' entent s ' a mal non fere , li autre s ' avoient par autel maniere a tele oevre et a tel costume . Ce puet l ' en veoir sovent en cel tens d ' ore plus qe l ' en ne feïst adonqes , car par les seignors qi poesté ont et signorie empire li siecles et va a honte , Car chascuns veut trestot avoir Et chascuns tient a grant savoir Que la ou doit doner souvent Doinst a chascun pou ou noient . Mes je vous di que mal esploite Qui tout a retenir couvoite , Car morir couvient en la fin . Qui souvendroit de seint Martin Et qui ses voies ensivroit Ja certes avers ne serroit Ne n ' auroit en lui felonie Ne mauvestié ne vilonie . Si en devroit bien sovenir A tous ceus qui cuident morir Mes autres ne le dient mie Qi la mort tienent a folie Ne qui ne cuident ja finir Ne de cest siecle departir . A ce ne pensoient mie li deciple seint Martin , ainz cremoient la mort et doutoient . Et por ce sosfroient il en cest siecle le travail et les griez peines , q ' il peüssent avoir empriés ceste seculer vie , la glorieuse vie qi toz tens duerra ne ja ne prendra fin . Et ce estoit par l ' exemple de seint Martin lor bon pere et lor bon pasteur . Por ce qe je vos voel raconter et dire les hauz miracles qe seinz Martins fist en l ' eveschié de Tors , ne vos voel je mie trespasser qe je ne vos die conment il destruist le mostier ou meintes foles genz feisoient lor orissons et avoient lor creance . Miracles de seint Martin Pres de la cité de Tors avoit un leu que l ' en apeloit Calitone . La avoient fait un mostier cil de la contree et si i venoient orer et fere lor offrandes molt volentiers , por ce q ' il i avoit une tombe d ' un home qi iluec estoit enfouiz . Si i avoient veü meintes foiz et clarté et lumiere . Et por ce i avoient il fait une eglyse molt bele et mout bien atornee , q ' il cuidoient q ' il fust martyrs et q ' il en i eüst pluiseurs autres . Et li evesqe qi devant seint Martin avoient esté en la cité i avoient fet fere un autel . Mes seinz Martins qi voloit savoir certeinnement la chose et sanz doutance manda les anciens prestres de la contree et les clers , si lor demanda coment cil martyrs qi la estoit aorez avoit a non et en quel tens i avoit receü passion et martyre . Ce enquist il et demanda a toz ceus del païs par grant amor et par grant diligense . Mes onques n ' en pot creature reson savoir por chose q ' il seüst fere , einz disoient tuit cil qi ancien estoient qe del non de lui ne de son martyre ne savoient il nule chose . Quant ce entendi seinz Martins , il se retrest arriere ne ne blasma mie la religion del leu , por ce q ' il n ' ert encore mie bien certeins ne n ' i mist mie grant auctorité jusc ' a tant qe ce vint a un jor q ' il revint priveement , o lui ne sai qanz de ses freres a cel leu meïsmes . Qant il i fu venuz , il se coucha seur la sepouture ou l ' en avoit meinte chaudele alumee en l ' oneur de celui qi la estoit enfoïz , si coumença s ' orisson a nostre Signor a feire et a dire q ' il li ensegnast et demostrast par sa doçor et par sa misericorde qi cil estoit qi ilec gisoit et de qele merite . Adonc se regarda li seinz hom par devers senestre , si vit l ' ombre d ' un home jouste lui ester lez et hisdeus et cruel . Qant seinz Martins le vit , il li conmanda de par nostre Signor qe il li deïst son non et de quel merite il estoit . Cil parla et si li dist conment il ert apelez et si li dist q ' il avoit esté lerres et ensamble o les martyrs n ' avoit il nule comunité en parmenable gloire , encore fust il morz par dolereuse peine . Cil qi environ seint Martin estoient ooient celui parler , mes il ne le veoient mie . Donc se departi cil de devant seint Martin , si s ' esvanui . Et li seinz hom conta a ses freres et a ses genz qi ensamble o lui estoient ce q ' il avoit veü et lors fist l ' autel despechier et desfere . Einsi osta il les genz de la terre de cele fole erreur et de cele malvese creance . Si com seinz Martins resuscita un mort Aprés ce mout poi de tens avint si com il aloit toute une voie q ' il encontra le cors d ' un paien qe l ' en portoit enfoïr et cil qi ensamble estoient demenoient grant doel et grant criee . Et qant il vit la torbe de loing qi venoit , il s ' arresta et s ' estut coiz , por ce q ' il ne savoit qe ce pooit estre . Et qant il se fu arrestez tant qe l ' en peüst avoir alé grant piece , q ' il ne pooit conoistre qe ce estoit q ' il veoit , li venz sosleva les dras qi sor le cors estoient mis . Si vit et aperçut la mein de celui qi la gisoit en la biere . Adonc cuida il qe ce fust autre chose , car il cuida qe ce fussent li paien qi feïssent lor costume tele com il soloient fere , car adonc estoit costume en France qe li vilein de la contree prenoient les ymages de lor deables q ' il aoroient , si les covroient de blans dras , si les comportoient environ les chans et environ lor bles . Por ce si i avoient grant fiance . Et ce cuidoit seinz Martins qe ce feïssent cil q ' il avoit encontrez . Adonc lor fist a l ' encontre le signe de la croiz , si conmanda a trestoz q ' il ne se meüssent et q ' il meïssent a terre ce qu ' il portoient . Lors s ' arresterent trestuit aussi coiz com se ce fussent pierres ne ne se porrent removoir por chose q ' il peüssent fere tant q ' il mistrent le cors a terre aussint com tuit esbahi . Et don conmença li uns l ' autre a esgarder , si se porpensoient qe lor estoit avenu et esmervelloient . Mes qant li seinz hom sot qe ce estoit uns cors et qe ce n ' estoient mie lor deu q ' il comportoient , il leva sa mein , si lor dona poesté d ' oster le cors et d ' aler lor voie . Ensement les fist il arrester , qant il vout par la vertu de nostre Signor et qant il li plot , il les en lessa aler tot a sa devise . Un autre miracle Aprés ce avint un jor qe li hom fist depechier un ancien temple , la ou li paien aoroient et faisoient a lor dex sacrefices , car encore adonqes en cel tens estoient molt de mescreanz et de gent sarrazine . Qant il ot le temple despecié ou il avoient aoré , il comença un molt beau pin haut et droit et lonc a trenchier qi devant le temple estoit . Dont vindrent li prestre de la loy paiene et les torbes des genz qi la estoient , si li conmencierent l ' arbe a desfendre q ' il nel trenchast ne abatist , et encore li eüssent il par la volenté de Deu le temple aidié a destruire , il ne li voloient mie sosfrir l ' arbe a abatre , car il cuidoient qe lor deu q ' il aoroient eüssent l ' arbre sacré et beneï et q ' il l ' amassent et honorassent . Qant seinz Martins vit q ' il en tel maniere li desfendoient a trenchier , il lor conmença a mostrer et a ensignier q ' en l ' arbre n ' avoit point de seintee ne de religion ne qe l ' en ne devoit aorer ne en lui croire . Ainz devoient trestruit croire en nostre Segnor et lui aorer et ensivir par bones oevres , si com en celui qi de noient avoit fait totes choses . Et si lor dist qe cel arbre covenoit il trenchier et abatre , car il estoit sacrez a oés le deable et beneïz et por faire pleinement les oevres qi a lui apertienent . Dont vint avant uns des plus hardiz de toz cels qi la estoient , si parla a seint Martin et si li dist : Se tu as si grant fiance com tu nos diz et mostres en ce Deu qi tu aeures , nos meïsmes trencherons l ' arbre , se tu l ' oses recevoir , si com il vendra trebuchant et se tes Sires est ensamble o toi si com tu nos diz et contes , tu en porras bien eschaper sanz mal avoir et sanz grevance . Et qant seinz Martins oï celui einsi parler , il ot grant fiance en nostre Seignor , si lor dist qe tel chose lor avoit il bien en covenent a feire et qe l ' arbre receveroit il sanz doutance , s ' il en tel liu estoit mis q ' il vers lui venist et cheïst . Lors s ' asamblerent tote la torbe des paiens ensamble et a ceste covenence se tindrent bien et si lor sambla bien qe li damages del arbre ne lor greveroit rieng , se li seinz hom en fust acraventez et confondus , por ce q ' il despisoit lor dex et lor ymages et si ne voloit d ' eus avoir ne socors ne aïde . Lors mistrent seint Martin en cele partie ou li arbres clinoit plus et pendoit , si conmencierent lor arbre a trenchier mout liement et a grant joie por abatre . La torbe des genz s ' estoit ensus traite un pou loing , si se comencierent molt a esmervellier de ce q ' il veoient . Li pins conmença a escroller et de cheïr fere samblant . Li moigne qi estoient deciple seint Martin esgardoient cele grant mervelle de loing et si devenoient tuit pale et esperdu de la peor q ' il en avoient . Et por ce q ' il estoient si espoenté , avoit il lor esperance perdue , si q ' il n ' atendoient mes autre chose qe la mort del seint home . Mes il qi fiance avoit en nostre Signor Jesu Crist estoit sanz poor et sanz doutance . Et qant li pins conmença a venir envers lui et a cheïr de grant ravine , si conme chose qi estoit granz et pesanz et de nule rien n ' ert sostenue , il leva sa mein , si fist la signe de la seinte croiz encontre . Lors veïssiez grant miracle et grant mervelle , car li arbres qi tant pesoit retorna tout a un fais arriere , si cheï en l ' autre partie , si qe par pou q ' il n ' acraventa toz les vileinz qi el plus seür leu estoient mis por esgarder . Dont conmencierent li paien a crier a hautes voiz vers le ciel por le grant miracle q ' il avoient veü et li moine ploroient por le grant joie q ' il avoient de lor seint pere , si coumencierent li seint non nostre Signeur Jesu Crist a anoncier et a preeschier a cels qi ne le creoient . Et tuit cil qi la estoient assamblé de la grant torbe de paiens se convertirent a nostre Signor et si se tornerent par seint Martin a vraie creance . Et si deguerpirent lor felonies et lor fole creance . Et bien saciez seürement q ' en cele contree avoit molt poi de genz qi en nostre Signor creüssent devant ce qe seinz Martins i fust venuz . Mes il les atorna si par ses bones exemples et par ses granz vertuz q ' il n ' estoit nus leus en la terre ou il eüst chastel ne vile q ' il n ' i feïst mostier ou eglyse la ou cil de la contree faisoient lor orisons et lor proieres . Et en cel leu ou il destruisoit autel de paiens ou temple , establissoit il et faisoit eglisses de crestiens et autieus a vraie loy et a vraie creance . Si com il ardi un temple Aprés ce en cel meïsme tenz fist nostre Sires por lui un beau miracle , car il avoit un temple molt ancien en un leu ou Sarrazinz et paien estoient et cil qi en la loy nostre Signor ne creoient faisoient molt volentiers lor orisons et lor proieres a lor dex et a lor ymages qi molt i estoient soventes foiz joïes et celebrees . En celui temple bouta seinz Martins le feu , por ce q ' il le voloit ardoir et destruire . Si com li feus en issoit a plein et la chaleur desmesuree , li venz comença a demener les flambes mout durement sor une meson qi estoit procheine del temple . Qant seinz Martins vit qe s ' il ne gardoit la meson q ' ele seroit tost esprise , il monta mout errant seur la coverture , si se mist encontre les flambes qi tout pleinement descendoient sor la meson . Dont peüssiez veoir granz miracles et granz merveilles , car li feus n ' osoit aprocier le seint home . Ains se combatoit encontre le vent et se treoit arriere , si qe vos cuidissiez , se vos le veïssiez adonques , qe li element , ce est li feus et li vens , q ' il se combatissent . Et tant dura cele mellee qe li temples fu toz arz et destruiz et que la meson fu garantie par seint Martin et sauvee . Une autre foiz avint qu ' en la voie c ' on dist des malades si com avoit un il abati un temple . riche temple qe li seinz hom voloit destruire . Mais l ' assemblee des paiens qi la estoit venue li fu encontre ne ne li lessoient depecier ne abatre . Adonc se departi de la , si s ' en ala en sa celle et a son mostier , et la fu il trois jorz en orissons et en jeunes . Si prioit a nostre Signor qe puis q ' il ne pooit cel temple depecier par sa force ne abatre q ' il i envoiast par sa devine vertu conseil et aïde . Dont vindrent angeles devant lui tout armé aussint conme chevalier , hanstes en lor meinz , escuz a lor cous , sour granz chevaus richement coverz de molt beles covertures . Et si li distrent qe nostre Sires les avoit a lui envoiez , por ce qu ' il chaçassent les torbes des vileinz et desconfeïssent et qe nus ne fust encontre lui dementieres q ' il depecheroit le temple , mes repairast seürement a l ' oevre q ' il avoit comencie . Et si la emplist einsi com il avoit entrepris a fere . Dont repaira seinz Martins a l ' escomenié temple , si debrisa et destruist tout tresqe el fondement . Et si arst les autieus en poudre et totes les ymages qe onqes tuit li paien qi les gardoient ne se murent . Qant ce virent li vilein et tuit cil qi la estoient , il sorent bien et entendirent q ' il erent esbahi et espoentés par la devine poissance de Jesu Crist , si q ' il ne porent contrester a l ' evesqe de nule chose . Donc se convertirent pres qe tuit a nostre Signor et crurent . Et si crierent a hautes voiz et distrent qe celui Deu qe Martins li evesqes creoit et aoroit totes genz doivent aorer et croire et les ydoles et les ymages qi euz meïsmes ne autrui ne pooient aidier ne secorre devoit l ' en deguerpir et despire . Or vous conterai je aprés d ' un autre miracle . Un jor aprés avint qe seinz Martins estoit alez un temple depecier , si com il l ' avoit en us et en costume . La vindrent mout de vileinz , si li corurent seure , car il le haoient de grant maniere . Si com li uns qi plus se fist hardi de toz les autres vint avant por ferir seint Martin d ' une espee , li seinz hom mist encontre s ' afubleüre , mes il abandona son chief tot nu por ferir sanz poor et sanz doute et li paiens ne douta mie a ferir le seint evesqe , einz leva contremont l ' espee , mes si tost com il dut le coup ravaler , il cheï arriere toz estenduz , q ' a poi q ' il ne fu toz combrisiez et maumis . Et si com il gisoit en tel maniere , il proia au seint home par la volenté de nostre Signor pardon et aïde . Et par ceste chose fu il convertis a foi et a creance . Un autre miracle Cis miracles qi aprés cestui vient ne fu gaires a celui qe j ' ai conté dessamblables , car une foiz avint qe li seinz hom vint en un temple de paiens , si conmença une de lor ymages a depecier et a destruire . Et cele ymage si estoit granz et formee et bien faite a lor guisse . Si i avoient cil qi environ li manoient grant fiance . Si conme seinz Martins l ' avoit acuellie a debrisier et a destruire , uns paiens qi en avoit grant doel et grant ire vint a lui por lui ferir d ' un coutre et ocirre . Et si com il ot le colp entesé por tuer le seint home , li coutres li vola fors de la mein et cheï , ne onques puis ne sot nus d ' eus qu ' il devint , einz s ' esvanui de devant eus par la volenté de Deu en tel maniere . Par tieus examples et par tieus miracles et par la seinte predication qe seinz Martins fesoit as paiens les adoucissoit il tant et assouagoit , q ' il lor mostroit la lumiere de verité et q ' il faisoit a eus meïsmes lor temples et lor ymages destruire et depecier . Et si grans grace et tieus poissance estoit en lui d ' enfermetez guerir et curer qe tuit cil qui a lui venoient i recevoient santé , si com voz orrez ci aprés , se voz sa vie volez oïr et entendre . Une pucele avoit en la contree qe palezins avoit sorprise en tel maniere qe grant tenz estoit trespassé q ' ele ne s ' estoit aidie de nul de ses membres et si ert par la grant enfermeté si demenee q ' il n ' avoit en li fors tant seulement un petit de vie . Si parent et si proisme estoient environ li mout dolent ne ne gardoient en li fors tant solement la mort mout proçaine . Si com il estoient en tel point , l ' en lor nonça et dist soudeinement qe seinz Martins estoit en la cité venuz por qui nostre Sires faisoit molt sovent meint bel miracle . Quant li peres a la damoisele le sot et entendi , il s ' en courut aussi com toz esmariz au seint home por reqerre soucors et aïde . Et dont estoit ja seinz Martins entrés en l ' eglisse , si com li pueples estoit entor lui assemblez et pluisors autres evesqes qi molt l ' amoient et a lui venoient por sa seinte doctrine retenir et entendre . Li preudom qui la fille estoit malade s ' ajenoilla devant lui , si li embraça les jambes , si li conmença tout en plorant a dire : Seinz hom , nostre signor , aies merci de ma fille qi par dolereus martyre muert et perist en langor . Et encore ait ele en li un pou d ' esperit et de vie , la char de li est bien pres qe tote morte . Et por ce te proi je , beaus sire , qe tu viegnes a li , si la beneïs , car j ' ai bien fiance qe par toi li sera santés rendue . Qant seinz Martins l ' oï einsi parler et ce dire , il dist q ' il n ' estoit mie cil qi fust si dignes par cui nostre Sires feïst les signes de si granz vertuz . Dont conmença li peres a la damoisele a crier et a plorer et a proier le seint home q ' il visitast cele qi ja estoit pres qe morte . Au daerrenier li priierent tant li evesqe et cil qi la estoient q ' il ala a la meson de la damoisele et granz torbes de genz le sivirent qi s ' arresterent fors de la porte et atendoient por savoir qe li serz nostre Signor feroit de la damoisele . Dont se couça li seinz hom a terre dedenz la meson , si fist s ' oroison a nostre Signor et sa proiere . Aprés conmanda c ' on li aportast un pou d ' uile . Qant ele li fu aportee , il la beneï et seigna , si en mist un pou en la bouche de la pucele et tantost li fu la parole rendue par la volenté de nostre Signor et tuit si autre membre comencierent a reprendre lor valors et lor forces , tant qe ele se leva en estant tote droite et si fu garie de s ' enfermeté et curee si com li pueples qi la fu assemblez dist et tiesmoigne . Si com il delivra le serjant au conselle Adonc en cel tens estoit uns conceles en la cité qi Thedrades avoit non . Cil tenoit un serjant en sa meson a cui li deables estoit entrez el cors . Si le tormentoit et grevoit molt dolereusement . Dont vint li conseles a seint Martin , si li proia q ' il sor celui meïst sa mein qi dervez estoit , si serroit gueriz et sanez . Lors conmanda seinz Martins qe l ' en li amenast devant lui sanz demorance . Et l ' en i ala por lui amener , mes cil qi i alerent ne le porrent movoir en nule maniere ne geter fors de la meson ou il estoit , einz couroit sus cels qi l ' aproçoient as denz et crioit et demenoit grant rage et grant derverie . Donc vint Thedrades li conceles , si se lessa cheoir as piez de seint Martin et si li proia molt docement q ' il venist a la meson ou li dervez estoit , et tant li feïst par sa proiere . Donc respondi seinz Martins et si dist q ' il ne pooit aler en meson d ' escomenié ne de paien qi n ' eüst receü baptesme . Ce disoit il , por ce qe Thedrades n ' estoit mie encore atornez a foi ne a seinte creance . Qant ce oï Thedrades , il encovença a seint Martin q ' il seroit crestiens , se li deables estoit mis fors de celui , si qu ' il n ' eüst puissance de lui traveillier . En tel maniere et par tel covenance mist seinz Martins sa mein sor le serjant , si en chaça l ' enemi qi en lui estoit par le signe de la vraie croiz . Qant ce vit Thedrades , il crut meintenant en nostre Signor , si se fist presignier et aprés ce n ' ot mie lonc tens si fu il baptiziés , et toz tens aprés ensivi il par bones exemples et par bones oevres seint Martin de quanq ' il pot toz les jorz de sa vie . Si com il chaça le deable hors d ' une meson . Aprés ce non mie grant terme trespassé , vint li seinz hom a l ' entree de la meson d ' un home et la vit il en la partie de la meson arrester et aguetier un deable mout orible et mout espoentable . Qant il le vit , il li conmanda de par nostre Signor Jesu Crist q ' il se departisist de la et tenist sa voie . Li deables qi plus n ' i osa demorer se torna de la ou il estoit et entra en un serjant de la meson por aemplir sa grant felonie . Qant ce virent cil de la meson , il furent molt dolant et mout tristre , car li chetis cui li enemis estoit entrez el cors venoit a chascun , si le voloit devorer et ocirre as denz . Tote la meson en ert troublee . Toz li pueples tornoit en fuies por la grant rage qe cil demenoit . Mes seinz Martins li vint toz seus a l ' encontre sanz poor et sanz doutance . Et tantost com il li vint devant , si li comanda q ' il se tenist toz coiz et q ' il ne se meüst . Mes cil qi dervez ert comença les denz a fremir et a estreindre et a ovrir la bouche par sa grant forsenerie . Dont l ' aprocha tant seinz Martins q ' il le tint , si li bouta les doiz d ' une de ses meins en la bouche et si li dist : Se tu as tant de poesté qe tu mal me puisses fere , deveure cez doiz et mengue . Qant li dervez senti les doiz del seint home , il nes osa noient plus atouchier qe se ce fust fer chaut et tout ardant , ainz se trest arriere mout tost . Li deables qi li estoit entrez el cors vit q ' il n ' i porroit durer ne ne savoit conment issir de la dedenz et neqedent par la cremor q ' il avoit de seint Martin , li covint issir del cors de celui par derriers , et de ce fu il mout dolenz et molt tristres . Einsi com je vos ai conté , fu cil delivrez des oevres au deable . Uns miracles de seint Martin . Entre cez choses avint qe la citez de Tors fu molt esmaie et torblee par la renomee des messagiers qi sovent i venoient qe gent estranges i devoient venir sor eus por euz destruire et confondre . Et cez messages aportoit uns deables toz tens por euz metre en poor et en doutance . Qant ce sot seinz Martins , il fist le deable devant lui venir enmi l ' eglisse ou toz li peuples estoit assemblez , si li conmanda q ' il li deïst s ' il ert verais messages . Dont li regehi li deables et dist oiant toz q ' il estoient deables qi par le pueple portoient tieus noveles por eus metre en poor et en doute . Si com li enemis li regehissoit tieus choses , li pueples qi en l ' eglisse estoit assamblez l ' ooit et escoutoit a grant mervelle . Et seinz Martins comanda au deable q ' il tost tenist sa voie ne ne se mellast plus de tel afere . Lors s ' en departi le deables et li pueples fu delivrés de la malvese creance ou il estoient et fors de doutance . Einsi fu la citez par seint Martin delivree de l ' enemi . Un pou de Uns autres miracles tens aprés ce avint qe seinz Martins ot alé par la contree por anoncier la loy nostre Signor et ses oevres as genz qui encor n ' estoient mie bien affermez en la seinte creance , tant q ' il vint en la cité de Paris . Mes qant il vint a la porte , il i trova un malade seant qi si estoit desfez qe le liepre li ot mengié le nés et la bouche pres que tote et le viaire . Qant li seinz hom le vit , il ala avant , si le besa et beneï , voiant toz ceus qi ensamble lui estoient , qi le tindrent a grant mervelle . Et bien saciez qe mout de genz erent adés en sa conpaignie qi por retenir et oïr sa bone doctrine le porsivoient . Tantost com il ot besié le malade , il fu gueriz et mondez de sa grant maladie . Et si s ' en courut a l ' eglisse seinz et entiers de toz ses membres . La rendi il graces a nostre Signor et au seint hom de la santé q ' il avoit receüe . Et vos , signor , qi oez et entendez la vie seint Martin ne vous esmerveilliez mie se nostre Sires faisoit la ou il ert en presence por lui meint beau miracle , car meintes foiz avint qe cil qi un pou de ses vesteüres avoient en guerissoient pluiseurs malades de lor enfermetez , par ce qu ' il a eus les atouçoient . Ensi estoit li seinz hom envers nostre Seignor de haute merite . Uns autres miracles Une autre foiz avint . qe uns molt preudom estoit en cele meïsme contree qi Arborius avoit non . Si avoit une fille qi maumise ert et corrompue de molt tres cruieus fievres qarteines , et par cel mal estoit la damoisele si adolee q ' ele n ' en cuidoit eschaper se par la mort non en nule maniere . A cel home qi ses peres estoit erent venues unes lettres de par seint Martin , ne sai coment , car je ne vous sai dire qe les lettres disoient . Un jor avint qant sa fille fu entree en la grant ardeur de sa maladie q ' il prist les lettres par mout bone creance , si les mist seur la poitrine a la pucele , et en tele esperance que s ' eles ne li aidoient , noient ne li greveroient . Et tantost fu la damoisele guerie et mondee de la cruele fievre qi la destreignoit . Qant ce vit Arborius ses peres , il fu si liez del grant miracle q ' il avoit veü q ' il voa a nostre Signor q ' il li donroit sa fille , si la serviroit pucele et virge . Lors s ' en ala a seint Martin ensamble o sa fille , si li conta conment ele estoit guerie . Et seinz Martins li dona par la volenté del pere l ' abit de virginité , ce est la vesteüre de religion . Et aprés ce fu elle par lui sacree et beneïe . Si com il rendi Aprés ce vint au a un home son oel seint home uns hom qi Paulins estoit apelez par cui vindrent puis meint bon exemple . Cil hom avoit mout mal en un de ses iols , si qe par la doleur q ' il i avoit et par la maladie qi tant l ' avoit grevé li iert la prunele de l ' uel toute coverte si q ' il n ' en veoit rien . Seinz Martins si li toucha son oel , si li rendi santé q ' il avoit molt desirree et li osta la doleur q ' il lonc tens avoit portee . Einsi fu cil sanez par seint Martin et si crut en nostre Signor et reçut baptesme . Par ce dient cil qi ceste vie entendent q ' il avoit del cuer et del cors la lumiere receüe . Adonc si com il cheï dou cheval avint aprés ce qe seinz Martins ert montés en un cheval par une eschiele , si brisierent li eschaillon desouz lui par ne sai qele aventure . Au cheoir contreval fu mout combrisiez et si ot pluiseurs plaies . Si frere le pristrent , si le couchierent plus souef q ' il porent , car il sosfroit molt grant doleur del chaïement . Qant vint a la nuit et il se gisoit bleciez en tel maniere , li angeles nostre Signor vint a lui , si li lava ses plaies et si li oinst del seint oignement toz ses membres qi blecié estoient . Einsi ot li seinz hom santé receüe lendemein et si sembloit qu ' il n ' eüst eü ne doleur ne bleceüre . Mes por ce qe longue chose seroit d ' aler contant totes ses miracles et de dire , m ' en covient il entrelessier de pluiseurs et raconter cels qe je meïsmes ai veües . Il avint qe Maximiens li empereres de Rome ot victoire eüe encontre ne sai queus genz et puis s ' assemblerent evesqes de diverses contrees a lui qi looient ses oevres et le blandissoient par pluiseurs paroles por avoir sa bone voellance . Mes seinz Martins n ' avoit de ce cure ne ne se vout meller de tele oevre , einz estoit en lui seul a la maniere de vivre solonc les apostres qi n ' orent poor de princes ne de rois nule doutance . Et s ' il avenoit q ' il eüst mestier de feire au roi aucune proiere , il comandast ançois q ' il li priast . Et meintes foiz li proia li empereres q ' il mengast ensamble o lui et il ne li voloit otroier en nule maniere , ainz li disoit q ' ensamble o lui ne mengeroit il mie ne ne serroit a table en sa compaignie , car il toloit a pluiseurs hauz homes lor guerissons et ocioit les hauz cuens sanz reson et sanz droiture . Qant Maximiens oï une foiz les paroles del seint home , il li respondi et dist qe par sa volenté n ' avoit il mie receü la corone del empire , einz l ' avoient li chevalier de la terre esleü a empereor por la besoigne de governer le roiaume et par la volenté de Deu l ' avoit il deffendu par armes envers pluiseurs genz qi n ' avoient mie en nostre Seignor grant creance , ne n ' avoit mie nul home mort en autre leu q ' en la pleniere bataille , et ce estoit por la droiture del regne desfendre , et por ce ne devoit il mie lessier a mengier en sa compaignie . Adonqes otroia seinz Martins a l ' empereor q ' il ensamble o lui mengeroit , car li empereres l ' en avoit tantes resons mostrees et tante proiere fete q ' il ne l ' en pooit escondire . Li empereres si fu molt liez qant il ot cel otroi del seint home , si grant joie l ' en crut qe meintenant manda il toz ses hauz homes aussi com a un jor d ' une haute feste . Qant les tables furent mises , li empereres s ' assist et li seinz hom joste lui cui il voloit honorer et grant feste fere . Et entre hauz homes fist l ' en asseoir un prestre qi en sa compaignie estoit venuz . Qant l ' en ot mengié longuement et l ' en ot servi del premier mes et de pluiseurs autres , li serjanz qi devant l ' empereor tenoit la coupe d ' or s ' agenoilla por ce qe li empereres preïst le vin qant lui pleroit , si com il est encore en us et en costume . Li empereres coumanda a celui qi agenoilliez estoit q ' il baillast a l ' evesqe la coupe por ce q ' il voloit qe li seinz hom li donast de sa mein a boire , mes seinz Martins but , et tantost q ' il ot beü , si bailla la coupe au prestre qi a la table seoit et venuz ert en sa compaignie , por ce q ' il cuidoit qe nuz de toz ceus qi la dedenz seoient fust si dignes de boivre aprés lui com li prestres , car grant chose est de prestre et li doit chascuns porter grant seignorie , car com plus est li hom de haute lignie et acompliz de grant richesce , tant doit il pluz grant honor porter au prestre qi nostre Seignor lieve et couce de cui tous li biens vient en terre et el ciel lassus . Dont cil serront mat et confus Qi bien servi ne l ' averont . Et cil qi ses comans feront Averont joie et tel leesche , Tel signorie et tel hautesce Qe nus deviser nel sauroit , Riches , povres conmunement Qi a cel esjoïssement Peüssent venir sanz desfense . Et cil qi la venir ne pense Est certes en molt male voie , Car li deables le desvoie Qi o lui est soir et matin . Qi la vie ot de seint Martin , Aucun bien en doit retenir , Car del bien doit bien sovenir . Le mal doit l ' en lessier aler . Ce oï sovent dire et conter Qe del bien doit nestre li biens , Del mal le mal as ancïens . Ne vos en sai plus qe retraire . Buer fu nés qi le bien puet feire , Car Dex l ' aime , mon essïent . Qant li emperere o sa gent vit qe seinz Martins ot premiers la coupe baillié au prestre q ' a nul des autres , il s ' en esmerveillierent de grant maniere et si plot mout a l ' empereor et a toz cels qi environ lui estoient et molt en demenerent grant joie par le palés trestoz . En tel maniere , com je vos ai dit et conté , menja seinz Martins ensamble o l ' empereor qi par meintes foiz l ' en avoit proié et requis . A celui meïsmes empereor dist seinz Martinz les choses qui de lui estoient a avenir , devant ce qe eles fussent avenues , car il li dist qe s ' il aloit en Lombardie ou il desirroit molt a aler por combatre a Valentinien l ' empereor , seüst bien sanz doutance q ' il a la premiere foiz auroit la victoire . Mes aprés ce molt peu de tens seroit il veincuz et destruiz par Valentinien . Et tout einsi avint il si com Severus qi fu deciples seint Martin et qi tout ce vit le nos raconte , car onques Maximiens li empereres n ' asembla si tost a Valentinien , com tost Valentiniens fu veincuz et desconfiz et si torna en fuies . Aprés ce ne trespassa mie li ans q ' il ot ses genz rasamblees , si requist Maxime l ' empereor et tant fist et tant porchaça q ' il l ' ocist dedenz la cité d ' Aquilee . Et totes cez choses si com eles avindrent , li dist seinz Martins grant tens devant ce q ' eles avenissent , car li seinz hom savoit par le seint Esperit meintes choses qi devoient avenir . Et bien saciez vos qi oez et entendez sa vie qe li angele nostre Seignor vindrent a lui par meintes foiz et si parloit a eus a sa volenté . Et par nostre Signor avoit il encore si grant force et si grant vertu qe li deables ne se savoit muer ne trestorner en nule maniere ne en nule forme q ' il ne le veïst tout plenierement , ja tant ne s ' i seüst atapir ne repondre . De ce estoit li deables mout dolenz et molt corrociez . Dont il avint meintes foiz qe qant li deables ne se pooit de devant lui trestorner ne partir q ' il ne le veïst q ' il laidengoit le seint home par paroles , car par ses aguaiz ne le pooit il deçoivre . Un jour avint qe li deables entra dedenz la celle au seint home , mout boidissant et a grant noise . Si tenoit en sa mein une corne de buef toute sanglante , si comença grant joie a demener por la felonie q ' il avoit faite , si dist : Martin , ou sont ores tes vertuz qe tu soloies si granz demostrer et fere ? Saces qe j ' ai un des tiens ocis et tolue la vie . Qant seinz Martins oï le deable einsi parler et il le vit ensanglenté , il apela toz ses freres et si lor reconta l ' oevre qe li deables li avoit dit et conté . Et puis lor conmanda et dist q ' il par totes les ceailles de lor freres qeïssent et cerchassent q ' a nul d ' eus ne fust par aventure venue ceste doleur et ceste oevre . Il qistrent partout et cercherent et puis revindrent au seint home , si li distrent qe nus ne lor defailloit de tote lor compaignie . Mes il li noncierent q ' il avoient un vilein loé por amener fusche de la forest et si i estoit alez a tote sa voiture . Qant li seinz hom oï ceste chose , si comanda une partie d ' els aler encontre . Lors se mistrent li auqant d ' els a la voie por aler encontre celui . Mes il n ' orent pas mout loing alé ensus de lor moustier , qant il le troverent si mal atorné q ' a pou q ' il ne moroit . Si com il estoit pres de morir en tel maniere , il conmença a raconter as moignes qi li demanderent conment ce li estoit avenu qe li uns des bués estoit desjoins del jou et qant il volt restreindre la chariole , ce est la coroie dont li jous estoit liés as cornes : il escoust la teste , si me feri de sa corne en l ' eine , si com vos poez veoir , si m ' a tolue la vie . Tantost com il ot einsi parlé as freres , il morut devant eus toz . Or poez veoir , oïr et entendre , vos qi entendez et qi de retenir avez science , qe par la volenté nostre Signor fu au deable ceste poesté dounee . Et bien poez vos savoir qe ce estoit granz mervelle , si com je vos ai devant conté qe seinz Martins savoit les choses devant ce qe eles avenissent , car tout cest afaire avoit il a ses freres conté et dit en tel maniere com il ert avenu devant ce qe il meüssent por celui qerre . Et por ce s ' entremetoit li deables de lui engignier en mil manieres en formes de choses humeines , car a la foie se tresmuoit il et aparoit a seint Martin en la forme de Jupiter et de Mercurie , les dex qe les Sarrazins aeuroient et en la forme Venus et Minerve , ce erent aussint diuesses . Mes li seinz hom qi del tout avoit son cuer a nostre Signor et sa pensee se garnissoit si del signe de la croiz q ' il n ' en avoit ne poor ne doutance . Et cil qi en la compaignie au seint home estoient ooient soventes foiz les laidenges qe li anemis li disoit a hautes voiz . Mes li seinz hom entendoit bien et savoit qe totes les choses q ' il disoit erent males , et por ce ne se movoit il mie dedenz son cuer ne ne trestornoit . Et li pluisor de ses freres , ce est de ses deciples qi ensamble o lui erent , tesmoignoient qe li deables vint pluisors foiz a seint Martin , si le blasmoit par mout laides paroles et si disoit por coi il avoit receü dedenz son mostier en sa confrarie les pluisors de ses moignes qi par malveses erreurs avoient perdu et deguerpi le baptesme q ' il avoient eü et puis si les avoit receüz , quant il estoient reconvertiz une autre foiz par lui et par ses oevres . Et puis si recomençoit li deables a reconter toz les pechiez qu ' il avoient fez et les malveses oevres . Et seinz Martins respondoit au deable et si disoit qe les mesfez et les deliz deça en arriere devoit li hom purgier et laver en avant par mellor vie , et si devoit l ' en asoudre par la haute misericorde de nostre Signor tous cels de lor pechiés qi les deguerpissoient et leissoient . Et encontre ce disoit li deables qe cil qi estoient en tel pechié ne devoient mie avoir pardon , puis qu ' il erent receü en la coupe dont il erent devant issu ne ne devoit avoir de nostre Signor nule indulgense . Qant seinz Martins li ooit tieus choses dire , molt l ' en anuioit tant q ' il avint une foiz q ' il dist a l ' anemi : O tu chetis ! Se tu meïsmes te delessoies de tes males oevres qe tu t ' en repentisses , encore ai je tant de fiance en nostre Signor qe tu auroies au jor del Jugement encore soit il proceins par lui pardon et misericorde . Or poez vos veoir et entendre com li seinz hom avoit en nostre Signor grant fiance , qi ce disoit au deable et a lui parloit et sermonoit en tel maniere . Bien poez savoir qe ses cuers estoit verais et sa parole digne , qant il a l ' anemi parloit einsi sanz avoir poor ne doutance . Un jor avint qe uns jovenciaus , hauz hom , Clarus estoit apelez et l ' ordre de prestre avoit receü novelement , lessa quanq ' il avoit et vint a seint Martin por ensivre ses oevres et por mener seinte vie , et tant fist envers nostre Signor par la doctrine del seint home q ' il fu de grant vertu et de haute merite par la foi q ' il avoit et par la bone creance . Cil seinz hom fist un tabernacle et une ceelle por sa demorance et non mie loing del mostier del seint evesqe . Pluisors freres qi en servir nostre Signor avoient lor cuers et lor ententes venoient a cel jovencel por demorer ensamble o lui por sa bone vie , tant q ' il avint un jor c ' uns jovenceaus qi Anatolius estoit apelez vint a lui en l ' abit de moine et si li dist q ' il parmeindroit volentiers en humilité et en bone vie , mes il li menti pleinement . Li jovenceaus reçut molt volentiers celui en compaignie , et cil demora longuement ensamble o les autres en comun . Et aprés ce , qant li tens fu trespassés , cil jovenceaus qi la estoit venuz disoit qe li angele soloient a lui parler , si atornoit les pluisors de ses freres a cele creance et par ce il cuidoient q ' il fust de bone loy et de seinte vie . Mes il n ' avoit en lui ne foi ne creance . Et aprés si coumença a dire qe li angele aloient entre lui et Deu et portoient ses paroles a nostre Signor et de Lui les raportoient . Et ce disoit il por ce q ' il voloit qe l ' en le tenist en auctorité aussi com un prophete . Mes Clarus li bons jovenceaus qi seinz hom estoit et qi menoit seinte vie ne pot onques estre menez a ce qu ' il le vousist croire . Quant Antiolus sot et entendi qe Clarus ne le voloit croire de nule chose q ' il deïst , il ala a lui au daerrein qant il ne pot plus soffrir , et si li dist qe nostre Sires se corçoit a lui et par grant ire l ' embatroit en granz persecutions por ce q ' il ne voloit croire son seint home . Qant il ot dites icez choses , il dist encore si qe Clarus l ' oï et entendi : En ceste nuit me donra nostre Sires une tres blanche vesteüre qi del ciel sera aportee et tramise , et cele aurai je devant voz vestue et par ce sauroiz vos et conisteroiz qe c ' est par la vertu de Deu qe je voz demostre cez paroles . Li frere qi ce oïrent le tindrent a grant mervelle , et si mistrent grant entente en ceste chose esgarder et entendre . Qant vint a mienuit , si oïrent grant noise et grant fremissement si qe toz li leus se movoit ou il estoient et la celle ou li jovenceaus habitoit resplendissoit par meintes lumieres c ' on i veoit et murmures de diverses voiz i estoient oïez . Aprés qant totes cez voiz furent apesies , il issi fors de s ' abitation , si apela un de ses freres , si li mostra la cote q ' il avoit vestue . Cil fu mout esbahiz , si apela les autres , et meïsmes Clarus i acorut . Puis si regarderent molt volentiers la vesteüre qe cil avoit vestue , et por veoir la i aporterent lumieres de totes parz . Cele vesteüre estoit molt soeve et molt mole et molt blanche d ' une resplendissant porpre . Mes l ' en ne pooit savoir ne conoistre s ' ele estoit de soie ou de lin ou de leine . Mes nonporqant fu ele ovree molt soutiument si c ' on la pooit veoir as iols et taster as meinz , et neporqant ce ne sembloit autre chose qe vesteüre . Et qant Clarus vit ceste merveille , il conmença ses freres a proier et a amonester q ' il feïssent lor orissons a nostre Signor , q ' il lor demoustrast plus apertement ceste chose . Dont se coucierent tuit en orissons tant conme la nuit dura tresc ' a la jornee . Et qant li jors aparut , Clarus prist celui par la mein , si le vout mener a seint Martin , car il savoit bien qe li deables ne pooit le saint home engignier . Lors coumença li chetis a crier et a estre encontre de qanq ' il pooit et si dist q ' a seint Martin n ' iroit il mie , car desfendu li estoit q ' il a lui ne se demostrast . Mes neqedent li frere et Clarus tout premiers li amenerent a force . Et si come il l ' entraioient , la vesteüre s ' esvanui d ' entre lor meinz qe cil avoit vestue . Et qi est ce qi doute qe ce ne fust par la vertu de seint Martin qe li deables n ' osoit mostrer devant lui son fantosme , car il savoit bien q ' il ne se pooit envers lui covrir por pooir qu ' il eüst ? Dont sorent bien li frere qe ce estoit oevre de deable qi engignier les voloit . Adonc se recomencierent li pluisor a porpenser entre eus et a dire qu ' en cel tens meïsmes avoit un jovencel en Espaigne qi s ' estoit entremis de pluisors afaires , tant qu ' aucuns en estoit venuz , si com pluiseurs choses avienent , et de ce leva il si lui meïsmes en auctorité q ' il disoit q ' il estoit Elye le prophete . Qant il ot fet a pluisors croire par lor folies , il dist aprés q ' il estoit Crist tant qe uns evesqes qi Rufus avoit non crut si en lui q ' il l ' aora conme nostre Signor . Et por ce fu li evesqes puis getés de s ' evesqié , si com nos meïsmes veïmes . Et pluisors de nostre freres nos raconterent q ' en cel tens meïsmes ot un home en Orient qi se vantoit q ' il estoit seinz Jehans . De ce poés vos savoir et veoir qe li avenemenz d ' Antechrist aproce par les faus prophetes qi dont venoient . Or ne doit l ' en mie trespasser qe l ' en ne raconte et die par qantes manieres li deables essaioit a tempter seint Martin en cel tempoire , car il avint un jor qe li seinz home estoit en sa celle en orissons toz seus , et li deables s ' aparut devant lui en mout bele forme , por ce q ' il le voloit decevoir en tel maniere , et si avoit vestu roial vesteüre et corone d ' or en son chief aornee de precieuses pierres et chaucemente tote doree et molt estoit de bel viaire et de cler et de lié si q ' il sembloit meins estre deable qe autre chose . Qant seinz Martins le vit premiers , il fu toz esbahiz por la grant clarté et por la grant lumiere . Et li deables fu toz coiz q ' il ne se mut ne pas avant ne pas arriere . Einsi se teurent andui grant piece qe li uns ne parla a l ' autre , tant qe li deables parla premiers et si dist : Martin , car reconois celui qe tu esgardes . Je sui Crist . Je me voel premiers demostrer a toi ore a ceste foiz qe je sui descenduz a terre . Qant seinz Martins l ' oï einsi parler , il ne respondi nule chose . Et li deables fu si hardiz q ' il recoumença ceste parole autre foiz a dire et aprés dist : Martin , que doutes tu a croire , puis qe tu voiz que je sui Crist ? Dont sot seinz Martins par le seint Esperit qe ce estoit li deables , si respondi : Nostre Sires Jesu Crist n ' avoit mie dit q ' il deüst venir en terre vestuz de porpre et corone en son chief resplendissant . Et je ne croi mie qe Jesu Crist viegne en terre , se je ne le voi en l ' abit et en la forme q ' il estoit qant il soffri mort et a cez enseignes qi en la croiz li furent fetes . Qant li deables oï cele voiz et cele parole qe li seinz hom li disoit , il s ' esvanui de devant lui aussint conme fumiere et la celle fu raemplie de si grant pueur qe bien fu prové vraiement qe c ' estoit li deables . Et vos toz qi cez choses avez oïes qe j ' ai contees ne cuidiez mie qe ce soient fables ne mençoignes , car totes cez choses oï je dire au seint home de sa bouche . Por ce les doit l ' en tenir a veritables , car li pluiseur en ont cuidié et dit meintes mençoignes et si disoient q ' il estoit ars , qant il ooient parler de ses signes et de ses vertus . Mes ce ne doit nus croire , car je dirai bien et raconterai coment cele cuidance vint as foles genz , si com cil qi proprement le vit a ses euz , car je fui ensamble o le seint home qi menoit mout seinte vie . Et par meintes foiz me dona il l ' eaue a mes meins laver , qant je mengoie a son seint mengier , et c ' est une chose qe je a peines ose je regehir ne conter . Et qant venoit al vespre , il nos lavoit les piez et si n ' osions encontre ester de chose q ' il nos vousist feire , car il estoit de si grant auctorité qe ce me semblast vilenie et pechiés , se je li escondeïsse ne ne sousfrisse chose q ' il me vousist fere . N ' onqes sa parole ne ses sermons n ' estoient a nos d ' autre chose qe de lessier et de deguerpir les vices de cest siecle et qe nous ensivissons del tout en tot nostre Signor . Et por ce qe je ices choses oï au seint home dire et vi pluiseurs seintes oevres faire , vos voel je conter et dire et dont cele fole opinium vint a cels qi disoient qe seinz Martins qi les deables chaçoit hors des pluiseurs et resuscitoit les mors et avoit osté les feus et les flambes de pluiseurs leus ne pooit avoir lui meïsmes garanti , mes il mentent ne ne sevent noient de la verité . Mes je qi i fui et qi les vi le vos voldrai conter et dire . Or escoutés dont le beau miracle . Un jour avint qe li seinz hom vint a une vile por visiter et por doctriner le pueple de bones oevres et de seinte doctrine , si come il est costume as evesqes . Et adonc si estoit enmi yvier et fesoit molt grant froidure . Li clerc qi mout volentiers le reçurent li aparellierent en un secré leu de l ' eglise ou il peüst seoir et gesir et si firent grant feu sor un pavement tenvene qi en cele chambre estoit et joste le fu firent il un beau lit de fuere a oés l ' evesqe . Qant il vint a la nuit et il se fu couchiez et li feuz fu coverz et la lumiere esteinte , li seinz hom fu molt a male aise , por ce q ' il sentoit le lit si mol et si soef , car il n ' avoit apris n ' acostumé a gesir se seur la terre non tote nue et une seule haire par deseure ne n ' avoit autres coutes n ' autres orelliers ne autres lincieus , por ce si fu mout dolenz q ' il estoit couchiez sor tele molece . Lors prist le fuerre , si le geta tout arriere , si qe par aventure en cheï une partie seur le pavement ou li feus avoit esté et li seinz hom se coucha deseur la nue terre , por ce q ' il estoit lassez de la voie . Et qant vint a mienuit , li feus esprist el fuerre , si coumença a ardoir et a flamber . Seinz Martins s ' esveilla en haste , si vit le grant feu tout entour lui dont il ne se guetoit mie . Et par le deable qi l ' agaitoit et destraignoit de quanq ' il pooit , fist il ses orissons plus tardivement q ' il ne deüst feire , car il entendi tant a la fermeüre desfermer del huis qi estoit clos et serrez q ' il senti grant chaleur entor lui , qe la vesteüre en esprist q ' il avoit vestue . Mes a la fin qant il fu reporpensés , il n ' ot mie fiance en fuie q ' il peüst feire , mes en l ' aïde de nostre Signor , si fist signum crucis seur lui , si se coucha en orissons envers nostre Signor Jesu Crist enmi les flambes . Tantost fu la grant chaleur si amenuisie q ' ele ne li pot mal feire ne grever . Si moigne et si deciple qi defors estoient beisierent l ' uis , si gieterent le saint home d ' enmi le feu hors ou il estoit en orisons et si cuidoient q ' il fust ja toz ars par la grant chaleur ou il avoit si longuement esté . Et ce sace Dex qe li seinz hom me raconta meintes foiz en plorant qe de tant l ' avoit li deables par son art deceü qe qant il se fu esveilliez q ' il oublia qe par vraie foi et par orissons peüst il contrester a cel peril . Mes a la fin qant il ne pot l ' uis desfermer , et il fist sor lui le signe de la croiz et ses orissons teles com il les savoit q ' il li covenoit a fere , la flambe ne li feus ne li firent mie autre mal qe feïssent roses qi del ciel descendissent . Et par ce doit chascuns entendre et savoir , qui c ' onqes lirra ceste vie , qe seinz Martins fust temptés en cest peril . Mes il i fu bien provés si com cil qi seinz hom estoit et justes , car il n ' i ot ne mal ne peine autre qe vos avez oï . Et qi ore voudroit oïr conment li seinz hom defina et lessa ceste mortel vie por aler a la parmenable gloire , si entendez deci en avant mes paroles . Seinz Martins sot grant piece le tens q ' il devoit morir devant ce q ' il morust , si dist a ses deciples et a ses freres q ' il ne viveroit mie lonc tens . Et qant il leur ot ce dit , noveles li vindrent qe li clerc de l ' eglisse de Condé , c ' est uns chastiaus entre Poitou et Toraine , se descordoient . Il i ala por feire la pes , encore ne fust il mie certeins del jor de sa fin . Mes neqedent il li sambloit bon l ' assomement de ses vertuz , se il seinte Eglisse avoit apeisie , ainz q ' il issist de ceste vie . Einsi s ' en ala au chastel qe je voz ai devant nomé ensamble o la seinte compaignie de ses deciples qi d ' aler ensamble o lui estoient adés acostumé . Si com il aloient ensamble dejoste un flun , il vit plunions qi pissonniaus sivoient et chaçoient ; qant il les ataignoient , si les devoroient et menjoient . Dont arresta li seinz hom et si dist a ses deciples : Or poez veoir , c ' est maniere de deable qi guetent ceus qi noient ne sont voiseus ne guetier ne se sevent , et si prendent les nonsachanz et qant il les ont pris , si les deveurent ne n ' en pueent estre saoulé en nule maniere . Dont conmanda par sa seinte parole as oiseaus qui el flueve nooient qi mengoient les poissons et les devoroient q ' il deguerpesissent cel leu et si s ' en alassent en desertes regions ou il n ' abitast nule humeine creature . Meintenant s ' en departirent li oisel q ' il arrester n ' i oserent por la parole del seint home . Or repoez vos oïr et entendre grant miracle , car aussi com il soloit les deables chacier fors des humeins cors par autel comandement , chaça il les oiseaus fors del flun ou il estoient assamblé . Tantost com seinz Martins lor ot de par nostre Signor fet le conmandement , tuit li oisel s ' assemblerent ensamble , si deguerpirent la riviere , si alerent as bois et as montaignes , et li pluisor qi ce virent s ' esmerveillierent de la grant vertu qe nostre Sires avoit mise en seint Martin , qe sor oiseaus meïsmes avoit de conmander puissance . Aprés vint seinz Martins el chastel ou il aler devoit et la demora il tant q ' il ot remise la pes entre les clers de l ' eglisse qi descordé estoient . Dont se pensa il q ' il s ' en repaireroit arriere en son leu , mes meintenant toutes les forces de ses membres li conmencierent a faillir . Dont sot il bien qe la mort del cors li estoit prochaine , si apela ses deciples , si lor dist q ' il se departiroit hastivement de ceste mortel vie . Lors conmencierent tuit a plorer et grant duel a demener et se plaignoient a hautes voiz et si disoient : Peres , por qoi nos deguerpiz tu ? A cui nos leiras tu qi si somes desconfortez et desconseilliez ? Saces bien qe li leu ravissable envaïront ton fouc . Et qi desfendera puis qe li pasteur n ' i sera mie ? Nos savons bien qe tu desirres a aler a nostre Signor Jesu Crist , mes tuit ti loier sont sauf et si n ' amenuiseront mie . Aies merci de nous qe tu ne nos deguerpisses mie ! Dont fu li seinz hom meüs en pitié , car il estoit toz tens pleins de doçor et de misericorde , si conmença a plorer . Lors se torna vers nostre Signor et si respondi par ceste voiz a ceus qi entor lui estoient , si dist : Biaus Sire Dex , se je sui encore besoignables a ton pueple , je ne refuse mie a sosfrir le travail ne la paine , mes ta volenté en soit fete . Et ce n ' estoit mie merveille , se li seinz hom estoit en doutance , car il pensoit a choses , a aler a nostre Signor et a l ' amour de ses deciples , ne ceus ne voloit il mie volentiers deguerpir , ne de la compaignie de Jesu Crist ne voloit il mie estre desevrez plus longuement . Et por ce mist il del tout en la volenté nostre Signor . Or poez vos oïr del saint home qi del travail sosfrir n ' estoit mie veincuz ne de la mort aussint , car il ne doutoit mie a morir ne si ne refusoit mie a vivre por la volenté nostre Signor aemplir et faire . Fievres li estoient prisses , ne por ce ne lessoit il mie l ' oevre nostre Signor a fere , car il ne cessoit onqes d ' estre en orisons et en jeunes ne si ne voloit gesir s ' en son lit non sor la pure terre et seur la haire . Et ses deciples li prooient q ' il lessast un pou de vil fuerre desoz lui metre . Il disoit : Mi fil , il ne covient mie le crestien morir sor autre chose qe sor terre , et se je autre example vos ensegnoie ne ne presçoie , je pecheroie . Dont avoit li seinz hom toz tens les iols et les meins vers le ciel , et si ne s ' alaschoit onqes de ses orissons a fere . Et qant li prestres qi a lui estoit venuz li proioit q ' il se lessast torner seur costé por avoir un pou plus de doçor et de repoz en ses membres , il disoit : Mi fil , lessiez moi eincore esgarder le ciel qe la terre , si qe mes esperiz s ' en ira plus aparelliement la voie qu ' il doit aler a nostre Seignor . Quant li seinz hom lor ot ce dit , il resgarda dejoste soi , si vit ester le diable et il li dist tantost com il l ' ot aperceü : Qe fes tu ci , cruel beste ? Tu ne troveras en moi nule chose dont tu me puisses feire nuisance , einz me recevera li seinz seint Abraham hastivement . Il n ' ot mie bien ceste parole pardite , qant li esperiz issi del cors au seint home qi en parmenable gloire en fu par les meins des seinz angeles portez . Cil qi i furent tesmoignierent qe por le seint cors qi ja estoit gloirefiez lor sambla q ' il virent gloire parmenable . Son viaire resplendissoit plus cler qe nule clarté ne qe nule lumiere et tot aussi ses autres membres . Et qi cuidast q ' il eüst tant esté coverz de heires et tant soffert de peines ! Car il estoit plus blans qe leiz ne noiz negie . Et ja mostroit la nature de la char qi estoit muee , la gloire de la surrection qi li estoit a venir . Et l ' en ne poroit mie croire com grans pueples assambla al cors del seint home . Tuit li home de la cité i vindrent et tuit cil qi estoient as champaignes et as voies et meïsmement les pluseurs genz vindrent des citez procheines . O ! com grant pleur tuit demenoient et com li moigne qi de liues tot environ estoient venuz et assamblez s ' en dolousoient et jemissoient ! Ce dura tresq ' au liu de sa sepouture et i furent les celestieles ymnes a hautes voiz dites et chantees . Adonc avoit li seinz hom qi meinz granz biens avoit fes as malades vins anz et un vesqui de son eage et au an q ' il avoit esté evesqes , trespassa il de cest siecle el chastel de Condé qi siet en l ' eveschié de Tors et si ala a nostre Signor Jesu Crist . Et li pluisor oïrent les voiz del ciel qi s ' esleecierent qant il se departi de ceste vie , si com je vous ai plenierement devant conté et dit . Et qant il vint premiers a Condé et il comença a maladir , si conme la chose vous est devant retraite , li Poitevin , ce sont cil de Poitiers , et cil de Tors s ' i assamblerent . Et qant li seinz hom fu mors , une grant tençon leva entr ' eus et une grant dissention por le cors q ' il avoir voloient , et si disoient cil de Poitiers a ceus de Tors ces paroles : Ce est nostre moigne et si fu nostre abbes , por ce le requerons nos et volons avoir . Biaus signors , vous de Tors , il doit bien a vos soffire qe vos avez oïes ses paroles dementieres q ' il a esté au monde et parti a ses viandes , et si avez esté confermé de ses beneïçons et esleeciez de ses beles vertuz et de ses granz miracles . Totes cez choses vous pueent bien souffire et doivent , et nous en lessiez avoir le cors sanz vie tant seulement . A ce respondirent cil de Tors et si distrent : Beaus signors de Poitiers , se vos dites qe les vertuz q ' il nos a fetes nos doivent soffire , sachiez q ' il en fist assez plus tant com il fu ensamble o vous q ' il n ' a fait a nos . Mes or lessons trestotes cez choses qi sont petites , si nos tenons as granz . Il vos resuscita morz et a nos n ' en resuscita il qe un seul . Ce est certeine chose et provee . Et ausint com il disoit dementieres q ' il ert en vie qe plus grant vertu avoit il de par nostre Signor devant ce q ' il fust evesqes qe puis qu ' il ot l ' eveschié receüe , donc est il raison et droiture qe ce q ' il ne nos aempli mie dementieres q ' il fu en vie q ' il le noz aemplisse qant il est morz . Et bien sachiez q ' il vos est tolus par nostre Signor et a nos donez . Et se l ' anciene loy et l ' anciene costume est gardee , en la cité ou il fu ordenez doit avoir sopouture . Et se vos , beaus signeurs de Poitiers , le volez envers nos avoir par le privilege de ce q ' il fu premiers en vostre eglisse , sachiez qe cil de Melans i devroient dont clamer plus grant droiture . Tant tencierent il en tel maniere qe li jorz fu trespassez et la nuit fu venue . La nuit tot continelment garderent le seint cors li un et li autre . Mes cil de Poitiers s ' afichierent et distrent bien qe lendemein l ' emporteroient il a force , mes nostre Sires qi poissanz est sor tote creature ne vout mie qe la citez de Tors fust veve de son propre patron , car si tost conme l ' eure de mienuit vint , trestoz cil qi de Poitiers estoient s ' endormirent ne n ' i ot nul qi veillast de si granz genz conme de la cité et de la contree d ' environ i estoient assamblé . Quant cil de Tors virent q ' il estoient tuit endormiz , il pristrent le seint cors , si le mistrent en une nef et toutes les genz de la cité i entrerent aveuqes , si s ' en vindrent tout aval la riviere de Viane tant q ' il entrerent en la riviere de Loire . Et li Poitevin si s ' esveillierent por la grant noise qe cil de Tors firent au departir del rivage . Et qant il virent q ' il n ' avoient mie del seint tresor q ' il gardoient , il furent tuit esbahi , si s ' en tornerent tuit confuz et repeirierent en lor contrees . Et cil qi de Tors estoient vindrent en lor cité a grant joie , si com vos devez bien croire . Et s ' il est aucuns qi demande por quoi la citez de Tors fu sanz evesqe tres aprés la mort Gracien tresc ' a la mort seint Martin , q ' il n ' en i ot qe un seul entre deus , cil fu Lidorius apelez , sachiez bien qe ce fu par les paiens q ' ele fu si longement sanz beneïçon d ' evesqe , car la citez n ' estoit mie encore adonc bien convertie a la crestiene loy , car li crestien qi en cel tens estoient devant ce qe seinz Martins fust evesqes se reponoient , qant il devoient le service Deu fere . Et costume estoit adonc qe se li paien trovaissent le crestien , qu ' il l ' oceïssent ou il li feïssent assez sosfrir de paine et de doleur . Et tres la passion nostre Signeur Jesu Crist tresq ' au trespassement seint Martin de ceste vie ot anz et tout par nombre , Tant en trueve l ' en l ' escriture Qi del trestot nos assegure Et qi la verité en dist , Tout ausi com Sevrins l ' escrist Qi sa vie nos a retrete El latin qi molt bien l ' a fete Au tiesmoing ceus qi l ' ont leue Et tote oïe et entendue . En cel tens adonqes estoit seinz Severins arcevesqes de Coloigne qi mout estoit seinz hom et de seinte vie et de bone et mout estoit amis seint Martin de grant maniere . Le jor qe li seinz hom fu morz si com je voz ai conté , aloit seinz Sevrins entor le cuer de l ' eglyse seint Pierre de Coloigne disant ses orissons aprés matines et de ses clers grant partie ensamble o lui . Si com il aloit einsi com je vos di , il oï droit a cele ore qe seinz Martins fu deviés voiz chanter en l ' air mout haut , ce li sambla . Et ces voiz si estoient de grant joie et de grant esleecement . Qant seinz Sevrins l ' oï et entendi , il apela son arcediacre , si li demanda s ' il ooit et entendoit ce q ' il ooit . Li arcediacres li respondi q ' il n ' ooit ne entendoit nule creature . Donc li dist seinz Sevrins q ' il ascoutast encore et si entendist . Li arcediacres conmença le col a estendre et les oreilles a torner vers le ciel por oïr et por entendre , mes il n ' ooit ne n ' entendoit chose nule . Et je quiç qe por ce ne pooit il oïr les voiz qi chantoient q ' il n ' estoit mie de si haute merite com li seinz arcevesqes qi devant les avoit oïes . Dont se coucierent a terre ambedui ensamble , li arcevesqes et li arcedyacres , et si firent a nostre Signor lor orissons q ' Il par sa grant douçor et par sa grant misericorde lessast oïr a l ' arcedyacre les voiz qe li seinz arcevesqes avoit devant oïes . Et donc se releverent de terre , si demanda li arcevesqes a l ' arcedyacre s ' il ooit ne n ' entendoit nule chose . Li arcediacres respondi q ' il ooit et entendoit la voiz des angeles qi el ciel demenoient grant joie , mes il ne savoit por quel chose la leeche et la joie estoit si granz . Seins Sevrins respondi et si dist : Ore entent et je le te dirai . Seinz Martins , mes chiers compeins , l ' arcevesqes de Tors est trespassez de ceste vie , et por ce chantent li angele et demeinent joie el ciel . Et qant il orent oï et entendu un pou ceste chose , une si grant torbe de deables vint molt grant noise faisant , si en voudrent porter l ' ame seint Martin en lor compaignie . Mes il ne troverent en lui nule chose de lor oevres par quoi il le peüssent arrester ne tant ne qant . He , Dex ! Qe sera il dont de nous pecheors qi somes pleins de si tres granz felonnies , puis qe li deable et lor compaignie voudrent sesir et prendre en lor partie si seint hom com seint Martin , si com il meïsmes bien savoient ? Mes adonc trespasserent li seint angele , si emporterent l ' ame lassus es cius en la gloire parmenable , et li deable s ' en repairierent dolanz et confuz et tristres . Seinz Sevrins li arcevesqes nota le tens et l ' eure q ' il ceste chose avoit oïe et puis si envoia a Tors un message tost et isnielement por savoir se ceste chose estoit einsint avenue . Qant li messages vint a la cité de Tors , il enquist la chose par grant diligense , si sot et entendi bien par les preudomes de la cité q ' a cele hore tout droit qe seinz Sevrins l ' arcevesqes de Coloigne ot les voiz oïes des angles , estoit seinz Martins trespassés de ceste mortel vie . En cel meïsme tens estoit seinz Ambroses evesqes de Melans par cui paroles seinte Glisse est tresq ' a hui cest jor enluminee et florie . Et si com il chantoit messe et il estoit a l ' autel , cil qi disoit la leçon de la prophesie l ' ot dite et finee et cil qi l ' epistre devoit lire vint devant l ' autel por avoir le conmant de seint Ambrose le boneüré evesqe , car nus n ' i pooit conmencier a lire epistre ne leçon , se li seinz hom ne l ' en avoit fait premiers conmandement ou signe , mes seinz Ambroses s ' estoit endormis si qu ' il tenoit son chief acliné seur le seint autel . Qant ce virent li pluisor qi en l ' eglisse estoient , il s ' en esmerveillierent mout ne ne l ' oserent esveillier de grant piece . Et qant l ' espace de eures ou de fu trespassee , il l ' esveillierent , si li distrent : Sire , eure est trespassee , conmandez la leçon a lire , car li pueples est lassez et ennuiez de si longe demorance . Seinz Ambroses lor respondi : Ne voz corrociez mie ne ne troublez , et bien saciez qe mout m ' a valu ce qe je einsi dormi , car nostre Sires m ' a demostré un mout bel miracle , car seinz Martins , mes freres qi archevesqes estoit de Tors , est issuz de ceste vie . Et j ' ai ja fait le service trestot fors seulement le chapitiel qe vos m ' avez tolu a dire par ce qe vos m ' esvellastes . Dont furent cil tuit esbahi ensamble et mout s ' en esmervellierent , si noterent le tens et l ' eure qe ce avoit esté fet , si troverent par verité qe tot ensi estoit la chose avenue . Mout estoit cil preudom et seinz hom et beneürez en cui trespassement de ceste vie li seint home chantoient et les compaignies des seinz angeles s ' esleeçoient et encontre cui ame totes les celestieus vertuz venoient et par cui li deable estoient confonduz et seinte Eglisse enforcie et qi seint Michiel reçut ensamble o les angeles et la mere nostre Signor Jesu Crist qi roïne est de tote creature ensamble o la conpagnie des seintes virges et qi paradiz retient ensamble o cels qi i demeinent grant joie et leesche ensamble o le Signor qi de tote chose est sires et crieres , qi vit et regne par toz les siecles des siecles em parmenable gloire ou nos tuit puissons parvenir . Amen . Ci conmence la translation del cors seint Martin Evesque . Aprés ce qe li seinz hom dont je vos ai conté la vie fu trespassez de cest mortel siecle anz tout droitement fu eslevez a archevesqes de Tors uns seinz hom et de bone vie qi Perpetuus estoit apelez par non . Qant il fu en la dignité et en la signorie , il porpensa a fere sor le cors seint Martin plus haute eglisse et plus bele q ' ele n ' i estoit faite . Ce fist il par molt grant estude et molt en aurions a parler conment l ' oevre fu parfaite et consomee , se nous a plus haute chose raconter et dire n ' avions proposé a metre nostre entente . Qant ele fu toute parfete et consomee , li seinz archevesqes manda toz les voisins evesqes et toz les abbés et les prestres et les clers de la contree por l ' eglisse dedier et beneïr et por le cors de saint Martin oster de la ou il estoit enfoïz et metre en autre leu a grant honeur , a grant joie et a grant segnorie si com droiz estoit . Et por ce voloit li bons archevesqes qe ceste translation fust fete le jor des premieres kalendes de juignet . Il veillierent la nuit devant et qant vint la matinee , il conmencierent a foïr la terre qi estoit deseur le sarqu , et puis si misent lor meins tot entor por lever le amont et por remuer le . Mes onqes ne sorent tant pener ne traveillier q ' il le peüssent removoir en nule maniere . Dont furent molt dolenz et si lessierent trespasser le jor tresq ' a la nuit qi venoit . Et cele meïsme nuit revellierent il toute tresq ' a la matinee . Donc si ressaierent s ' il poroient le seint cors a tot le sarqu removoir ne amont treire . Lors furent molt dolenz et molt espoentez , car il ne le pooient movoir ne ne savoient q ' il en peüssent fere . Dont parla uns des clers qi la estoient et si dist : Dont ne savez vos , beau signors , qe tresq ' a tierz jor sera la feste del jor q ' il reçut l ' arcevesqié , et ceste feste avoit il acostumé a feire . Par aventure tresq ' a ce jor ne velt il c ' on le remueve . Li evesqe et li clergiés qi la estoient assemblez s ' asistrent a ces paroles , si i furent tresq ' au tierz jor en jeunes et en orisons et en vegiles . Et qant vint au qart jor , il s ' aprochierent au sarqu ou li cors gisoit del seint home , si i mistrent toz les meins por removoir le et por lever le , mes il ne porent . Quant il virent ce , si furent toz espoentez ne ne sorent q ' il peüssent feire , et tant qu ' il se porpenserent q ' il recoverroient de terre la sepouture q ' il avoient descoverte . Si com il estoient en cele doutance , uns vielz hom de mout grant beauté , aussi blans conme nois negie , s ' aparut a els et il li demanderent qi il estoit et il lor dist q ' il estoit uns abbes et puis si parla et lor dist : Por qoi atargiez vos et por qoi estes vos malades et tristre ? Dont ne veez vous seint Martin qi vos vient aidier a ceste chose se voz i volez les meins metre ? Dont osta li blans hom qi la estoit venuz s ' afubleüre et li prestre aussi qi la estoient et li vesqe , et les seintes reliqes et les croiz et cierges i furent aportez tos ardanz . Dont conmencierent l ' antevene a chanter et si leverent le sarqu del seint home en haut molt legierement par l ' aïde del viel home , si l ' emporterent et misent el leu ou il estoit aorez tresq ' a hui cest jor . Et qant il fu mis et assis en son lieu a la volenté de l ' evesqe qi Perpetuus avoit non et la messe fu chantee et il se furent assamblé por mengier ensamble si com il estoit costume adonqes , il manderent le viel home qi aidié lor avoit , mes il n ' en troverent mie ne il n ' estoit la nus hom q ' il eüst veü issir de l ' eglisse . Por ce croi je qe ce fu aucuns angeles qi por le seint hom s ' aparut ilueqes , et si ne s ' aparut onqes puis a nul d ' eus de cels de l ' eglisse . Et en icel leu ou li cors del seint home fu mis avindrent tres ce jor en avant meint beau miracle qi par negligence sont lessié en escripture a metre . Mes nos en avons conté et dit ce qe nos en avons en nostre tens veü et qe nos en oïmes conter par autrui et ce qe nos en deümes veraiement croire par l ' aïde nostre Signor qi vit et regne par tos les siecles des siecles . Amen . Ici coumence la vie mon signeur seint Alexis . En cel tens qe la loy nostre Signor estoit creüe et essaucie et qe les genz se penoient donques plus de bien fere qu ' il ores ne font , estoient empereor a Rome Honoires et Archades qi piu estoient envers nostre Signor Jesu Crist et envers tote creature fermement de cui tuit li bien vienent et nessent . Adonc avoit en la cité de Rome un haut home . Eufamianus estoit apelez . Cil avoit la poesté et la signorie desoz les empereors de tote la cité et de tote la contree et mout estoit riches d ' avoir et de granz possessions et de chevaliers qui le servoient et de beles mesnies . Et deseure tout ce amoit il nostre Signor et cremoit devant tote creature . Feme avoit de haute lignie , Aglaïse avoit non , mout bone dame et mout amoit Deu et servoit de tot son pooir et de tote sa cure . Nul enfant avoir ne pooient dont mout estoient desconfortés et sovent en reclamoient nostre Signor . Eufamianus jeunoit chascun jor por l ' amor nostre Signor tresq ' a ore de none et dont avoit en son palés fet metre trois tables ou il asseoit les orphenins et les veves et les pelerins , les malades et les povres . Et qant il avoient tuit mengié et il les avoit serviz honorablement , il s ' asseoit et si mengoit pein et eve tant seulement . Sa feme l ' ensivoit mout bien de fere bones oevres , si com cele qi l ' avoit a us et en costume et chascuns fesoit ses orissons a nostre Signor Jesu Crist et si disoit : Beaus Sire Dex , soviegne toi de moi qe je sui t ' ancele et si me done tel fruit de mon mari qi puist conforter m ' ame et mon cors . Tel vie , com je vos ai conté et dit , menoit Eufemianus et Aglaïs , la bone dame sa feme , ne n ' estoient mie despareil en lor oevres , car se li uns fesoit bien , li autres se voloit assez plus pener de bien fere . Nostre Sires qi mout est pius et misericors et qi ne deguerpist mie ceus qi de vrai cuer le reclaiment et apelent oï la proiere de la dame , car ele en charga un enfant qi mout fu de seinte vie , si com vos orroiz avant retreire se voz volez oïr et entendre . La dame porta son enfant tresq ' au jor qe resons fu et droiture . Et qant il fu nez , il fu mout beaus , si en ot li peres et la mere mout grant joie . Baptizier le firent et lever de fons , si li mistrent non Alexis en baptesme . Li enfes crut et amenda si com a Deu plot , tant q ' il vint en aage de metre a escole . Li peres et la mere le firent aprendre par grant cure et par grant diligense , car il l ' amoient plus qe chose qi soit el monde . Il sot gramaire et rectorique et divinité , tant q ' il fu sages enfes et bien doctrinez de totes bones costumes . Il cremi Deu et ama si come son Creatour et son celestiel Pere . Il ne se desvoia mie de droite voie , ce est de bien fere . Ainz ensivi del tout en tout la doctrine del Euvangile . Quant il fu en plein eage , ce est qu ' il fu sages et entendans de tote chose , Eufemianus apela sa feme et si li dist : Donons feme a nostre fil , si acroistra nostre lignie . Qant la dame oï la parole de son mari , ele en fu si lie q ' ele en cheï a ses piez de joie , si dist : Nostre Sires te puisse esforcier de fere les noces de mon chier fil et si qe je le voie et m ' ame s ' en esleece et Il li doinst bone volenté de conforter les povres et les besoigneus d ' aumosnes droiturieres ! Si com il le deviserent , si le firent , car Eufimianus fist esposer a son fil une pucele qi de roial lignie estoit et furent assamblez par mariage el mostier Monsigneur Seint Boniface qi encore est en la cité de Rome . Qant il furent revenuz del mostier et menez en la chambre qui mout estoit richement apareillie et encortinee de dras de soie de diverses manieres , grant feste i ot tout le jour et grant joie , car Eufemianus et sa feme estoient si liez de ce q ' il veoient lor fil de si grant beauté et de si sage et de ce qu ' il estoit de tel aage qu ' il avoit pris feme q ' il ne savoient qe fere peüssent de joie . Qant vint a la vespree , Eufemianus dist a son fil : Beaus fiuz , va gesir en la chambre ensemble o ta feme . Dont entra li jovenceaus en la chambre , si trova s ' espose seant seur un siege . Et il li dona un anel d ' or et une cheinture envolepee en un drap de soie et si li dist : Prenez ces choses , si les gardez et nostre Sires serra entre nous deus tant com Lui plera . Ce sera la ramembrance de moi a vous . Et encore li dist il une autre privee parole qe la pucele entendi bien et retint . Dont issi Alexis li jovenceaus fors de la chambre , si prist or et argent coiement tant com lui plot et se departi d ' entre les genz si qe nus ne le sot et fors de la sale et ala fors de la cité a cele eure . Si ala tant q ' il vint a Chaples . La trova il une naciele , si entra dedenz et naja tant qu ' il vint a la cité de Magine . Dont issi li jovenceaus de sa nacele , si encontra genz qi bestes menoient chargies , si entra ensemble o eus en la cité et ala tant q ' il vint au mostier Ma Dame Seinte Marie . La vit il une ymage en forme de crucefis qi onques n ' avoit esté fete de meins d ' ome , einz l ' avoit nostre Sires donee a Agabaron le roi en sa cité . Dont vendi li enfes totes les choses qu ' il avoit aportees et si departi et dona tout a povres et a besoigneus . Et ses dras vendi il meesmement , si acheta plus povres et le remanant departi il et dona , si com il le sot mius emploier por l ' amor nostre Signor , et dont ala il en l ' atrie nostre Dame ensemble o les autres povres querant les aumosnes et ce qe l ' en li donoit repartoit il erranment por Deu a ceus qi mestier en avoient . Del tout en tout avoit mis en nostre Signor sa pensee et estoit en orissons et en pensees bones et en jeunes assiduelment . La nuit q ' il fu issuz einsint de la cité com je vos ai conté et dit , le qist l ' en et demanda ﻿ partout , mes l ' en ne le pout trover , car il n ' i estoit mie . La grant joie fu retornee en tristece . Li peres qi si dolenz estoit q ' il ne savoit q ' il peüst fere l ' envoia partout qerre a sa mesnie , tant qe une partie en vint en la cité ou li jovenceaus estoit . La le troverent il et si li donerent l ' aumosne ensemble o les autres povres , mes onques ne le reconurent . Li seinz hom les conoissoit bien , si en looit nostre Signor et si disoit : Beaus Sire qui l ' aumosne me fes reçoivre de ma mesnie proprement por ton seintime non , je renç graces a Toi qi ies vrais Dex pius et misericors et secorables . Cil qi le jovencel qeroient retornerent arriere a Rome , si noncierent au signor et distrent q ' il trover ne le pooient . Sa mere demenoit si grant duel qe nus ne le porroit raconter ne dire et gisoit toute estendue a terre et disoit q ' ele ne s ' en leveroit tresq ' a tant q ' ele auroit de son fil oï aucunes noveles . Ses barons n ' avoit geü a li tresce qe ses fiuz avoit esté engendrez , einz s ' astenoient de lor volentez fere , por ce qe li enfes fust plesanz a nostre Signor et en ses oevres ententis . Einsint fu seinz Alexis en l ' atrie nostre Dame en la cité . . anz ne n ' osoit entrer en l ' eglisse por ce qu ' il cuidoit qu ' il n ' en fust mie dignez , tant qe ce vint une nuit qe li ymage nostre Dame s ' aparut au secretein de l ' eglise , si li dist : Fai entrer ceenz l ' ome Deu qi la fors est , car il est dignes d ' avoir le regne Diu del ciel . S ' orisson est oïe devant nostre Signor et li seinz Esperiz repose ensamble o lui et la resplendisseur de son viaire est aussint devant les angeles veüe conme la clartés del soleil est veüe seur la face de la Terre . Qant l ' ymage ot einsint dit et parlé , ele se departi de celui et cil issi fors de l ' eglisse por querre le seint home . Il n ' en pot mie trover , car n ' en savoit le non ne ne le conoissoit par enseigne nule , si repeira arriere et proia a nostre Signor qu ' il li demostrast et ensignast par sa misericorde et nostre Sires li fist , car une voiz vint , si li dist : Cil qi siet defors l ' eglisse a l ' uis plus proceinz , ce est li hom Deu qe tu demandes . Lors retorna arriere cil , si trova seint Alexis defors l ' uis fesant ses orissons , si com cil qi a autre chose n ' avoit s ' entente . Dont le prist cil par la mein , si le mena dedenz l ' eglisse et puis li demanda mout docement qi il estoit et de quel contree . Seinz Alexis li respondi et dist q ' il estoit uns mout povres hom pechierres . Cil dist qe povres n ' estoit il mie mout ne pechierres , einz estoit riches et pleinz de la grace nostre Signor . Dont s ' assemblerent genz a lor paroles et li secreteins lor conta coment l ' ymage de nostre Dame li avoit fet aler qerre cel seint home et amener en l ' eglisse . Quant seinz Alexis vit et sot qu ' il estoit einsint coneüs et depueplez par tote la contree et par toute la cité de ses oevres , il issi fors de la cité qi avoit non Edesse sanz congié prendre , si s ' en ala en une autre vile qi Laudesse estoit apelee . La ne revout il demorer , einz entra en une nef par qoi il voloit aler a Tharse , une cité de Cilicie , et si dist par lui meïsmes qe la iroit il por ce c ' on ne l ' i conoissoit mie . Qant il fu entrez en la nef et li voiles fu tenduz , uns vens de terre le parti et sevra mout tost del port et tant les porta a grant force q ' il vindrent a la cité de Rome par la riviere del Toivre . La issi seinz Alexis a terre et si dist : Ce saces nostre Sires qe je n ' enterrai en autre meson qu ' en la mon pere . Lors s ' en ala toute la rue , si com cil qi bien savoit la voie . Dont avint si la chose q ' il encontra son pere qi revenoit del palés l ' empereor et ensemble o lui granz genz de sa mesnie . Qant seinz Alexis le vit , il parla a lui et si li dist aussint com uns povres hom : Serz Deu , aies de moi merci et pitié et misericorde qi sui povres et besoigneus et si me herberge en ta meson et done del relief de ta table qe nostre Sires voelle beneïr ta vie et si te doinst le regne des cius et voelle garder et raemplir de sa misericorde un fil qe tu as qui est en pelerinage . Qant Eufemianus oï parler de son fil , il se pensa qu ' il herbergeroit celui qi estranges estoit . Dont fist venir seint Alexi en sa meson por l ' amistié de son fil et si dist a ses serjanz : Li queus de vous voudra servir cest povre home estrange , il sera frans toz les jors de sa vie et li donrai en messon rente assise . Li uns respondi et si dist : Sire , je servirai volentiers a cest besoigneus home a vostre volenté si com vos dites . Eufemianus li dist : Fai lui un grabat por son lit fere iluec , desoz ce degré devant l ' entree de ma chambre , si qe , qant je enterrai dedenz et istrai fors , qe je le voie et si garde bien qe tu ne le corroces en nule maniere et si voel encore q ' il siece et menguce a ma table . Einsint com vos m ' oez conter et dire , fu seinz Alexis herbergiez en la meson son pere . Et sa mere gisoit en son lit malade qi onques puis qu ' il se parti de lui ne fu levee , einz ploroit et menoit chascun jor dolor por son fil dont ele ne savoit nule novele . La feme seint Alexis estoit toz tens devant la dame et si disoit : Je n ' istrai jamés fors de ceenz tant com je vive , einz tendrai chaesté , si com la torterele qui vet querant par bone volenté son malle par mons et par terres qant ele n ' en a mie . Aussint garderai je et atendrai tant qe je saurai qe li miens mariz est devenuz . Cele vie menoit sa feme , tele vie menoit sa mere . Assez ert l ' une et l ' autre amere . Seinz Alexis estoit en la meson et menoit mout seinte vie . La mesnie son pere qi ne le conoissoient et qi cuidoient qe ce fust uns povres mendiz li fesoient mout sovent mout d ' anuiz et de hontes . Cil qi les escuieles et les hanas lavoient li getoient les laveüres seur la teste et le cuidoient esmovoir en ire , mes li seinz hom qi tout ce soffroit por l ' amor nostre Signor veoit et savoit qe ce estoit oevre de deable , si le soffroit a grant joie et en grant pacience , car s ' il vousist , tout ce li fust mout tost amendé , car ce estoient meesmement ses serz qi ce li fesoient . Ceste vie et ceste choses souffri seinz Alexis en la meson son pere einsint . . anz n ' onqes nus ne li sot par non ne ne reconut ne ne sot qi il fu , tant qe ce vint au tens qe nostre Sires vout reçoivre la siue arme et metre en joie parmenable por la paine q ' il avoit en la vanité de cest siecle por l ' amor nostre Signor sostenue . Li seinz hom sot bien le jor qu ' il devoit morir et departir de ceste mortel vie , si apela celui qi le servoit , si li dist q ' il li baillast parchemin et enque et pene por escrire . Cil li quist erranment qe nule chose ne li osoit contredire . Dont prist seinz Alexis le parchemin , si escrist tote sa vie et conment il avoit alé et esploitié et coment il estoit departiz as noces de sa feme et coment il li avoit doné l ' anel d ' or et la ceinture envolepee en une piece de drap de soie . Et si escrist les fez de son pere et de sa mere por ce q ' il seüssent q ' il lor fiuz estoit . Qant il ot tout escrit , il rebailla a celui l ' enque et la pene , mes la chartre ne li bailla il mie , einz la tint en sa mein tote ploïe . Einsint remest la chose tresq ' au diemence qe li apostoiles et li empereor estoient au mostier pour oïr le service . Et qant la messe fu chantee droitement aprés le postcommunion , fu oïe une voiz qi dist : Venez a moi tuit cil qi traveilliez et qi charchiez estes et je vos referai et assoagerai de voz peines . Tuit cil qi el mostier estoient orent poor et s ' esbahirent . Qant il oïrent la voiz qi parloit en tel voie et en teil maniere , il se lessierent cheoir a terre de poor , si distrent : Kyrie eleyson ! Aprés ce qu ' il orent einsint dit , la voiz recomença a dire : Qerez l ' ome Deu et si li proiez q ' il proit por Rome . Ce remest et trespassa einsint cel jor qant li empereor et li apostoiles meesmement et tuit cil de la cité estoient si esbahiz por la voiz q ' il avoient oïe q ' il ne savoient qu ' il peüssent feire . Seinz Alexis estoit a la meson son pere malades et rendoit jor et nuit a nostre Signor graces assiduelment et loenges et li requeroit merci et pardon de ses pechiez et qu ' il li otroiast a avoir vie parmenable . Qant vint au joesdi a la matinee , il rendi l ' ame et li seint angele l ' emporterent es cieus a grant joie et a grant leesche . La vespree s ' assemblerent li dui empereor et li clergiez de la cité pour aler qerre le seint home , si come la voiz lor avoit dit et enseignie . Si com il s ' apareilloient por ce feire qu ' il devoient , il oïrent la voiz q ' il devant avoient oïe et si lor dist qu ' en la meson Eufemien estoit li cors . Donc parlerent il a Eufemien et si li distrent : Tu as en ta meson la haute grace et la signorie et si ne la nos as mie demostree ? Eufemiens lor respondi et dist : Ce sace nostre Sires qe je mie n ' en i sai . Lors apela celui qi deseure tote sa mesnie estoit , si li dist : Sez tu li quieus de ma mesnie a tel grace ? Cil respondi : Je n ' en conois mie . Dont comanderent li empereor q ' en alast a la meson Eufemien qerre l ' ome nostre Signor . Eufemiens envoia devant en sa meson por apareillier les sieges et por fere beau luminaire et embraser encens a oés ceus qi i vendroient , car tele estoit la costume adonc . Einsint le firent li serjant com il lor estoit comandé . Dont vint Eufemiens et cil qi le seint home qeroient ensanble o lui a sa meson . La seinte dame , la mere seint Alexis , sozhauça le sidoine qi devant une fenestre estoit ou ele gisoit et si dist : Qieus resons est ce et qieus noise et de qoi sont cez paroles ? Sa brus qi devant li estoit li disoit tout ce q ' ele veoit et qe la avoit grant assemblee de genz . Li serjanz qui seint Alexi gardoit dist a Eufemien son signor devant toz ceus qi la estoient : Je ai veü l ' ome qe vos me comandastes a garder fere mout seintes oevres , car il se fesoit acomenier chascun diemence ne ne mengoit de pein chascun jor qe . . onces et grant abstinence avoit en lui meïsmes d ' eve q ' il n ' en bevoit se mout peu non tote la semeine ne ne dormoit jor ne nuit , einz estoit toz tens en orissons et en proieres . Li pluiseur de la jovene mesnie de ceens le gaboient et assailloient par paroles et il ne se corroçoit onques ne ne s ' esmovoit en ire . Or est morz et trespassez de ceste vie . Quant Eufemianus oï ce , il corut mout isnielement la ou li cors gisoit , si le comença a hucier , mes il n ' i trova ne voiz ne parole . Lors le descovri , si vit qe li seinz hom avoit le viaire aussint cler com uns angeles et aussint resplendissanz et en sa mein tenoit une chartre q ' il avoit escrite . Eufemiens tendi ses meins a la chartre , por ce q ' il la voloit prendre et lire , mes li seinz hom la tenoit si fermement q ' il ne li pooit oster ne partir de la mein por chose q ' il peüst feire . Qant ce vit Eufemiens , il repaira as empereors arriere et si lor dist : Nos avons trové celui que nos querons . Dont lor conmença a conter la vie qe li seinz hom avoit . . anz demenee en sa meson et ore estoit morz et tenoit en sa mein une chartre q ' il ne li pooit oster ne avoir tant qu ' il l ' eüst leüe . Qant ce oïrent li em ﻿ pereor , il conmanderent c ' on feïst un haut lit atorner mout richement et si meïst l ' en le cors deseure . Qant ce fu fet , il murent de la ou il estoient et ensemble o eus li apostoiles et tuit li senat de Rome et granz pueples aussint , si vindrent a la meson Eufemien ou li seinz cors gisoit . Dont parlerent li empereor tout em plorant , si distrent : Seinz hom qi ci gis , encore soions nos pecheors , si somes nos empereors et ci est li apostoiles qi peres est as crestiens , done cele chartre qe nos saçons qi tu ies et q ' ele senefie . Tantost ovri seinz Alexis sa mein et lor lessa aler la chartre q ' il devant ne voloit baillier a son pere . Donc la baillierent li empereor a un clerc , si li conmanderent a lire . Tuit cil qi la estoient se teurent et li clers lut la chartre tote outre et esponst oiant touz . Quant Eufemiens qi peres estoit seint Alexi oï les paroles qe ses bons fiuz avoit escrites , il se leva toz droiz de son siege , si comença bien a fere semblant d ' ome dolent , car il despeça totes ses vesteüres et si detrest toz ses cheveus et se lessa cheoir parmi le cors tout plorant et criant a longue alaine et si disoit : Hee ! Mes tres doz fiuz , por qoi avez vos si corrocié m ' ame ? Et por qoi avez vos mis si grant duel en mon cuer toz les jorz de ma vie ? Beaus fiuz douz , je cuidoie parler a toi por savoir qi tu fusces , mes , las , chetis , non ferai , car je te voi mort ne riens ne me respons . Beaus fiuz qi estoiez le confort de ma viellece , qe dirai je et quel duel porrai je demener por toi toz les jorz de ma vie ? Lors se pasma et devint aussi pailes come cendre . Aprés vint la mere qi meinte grant doleur avoit demenee por lui et sostenue . Qant ele sot qe ce estoit ses fiuz qi la estoit morz , ne fu mie gas de la doleur q ' ele comença a fere , car ele coumença ses dras a descirer et a derrompre , aussint com li lions fet la roiz qant il est atrapez desoz par les veneors et ses cheveus meesmement desrompoit ele a ses meins come forsenee et regardoit a la foïe vers le ciel et a la foïe vers le pueple qi entor li estoit , si lor disoit : Beles genz , car me lessiez por Deu aler veoir mon fil a cui l ' esperance estoit de ma vie et cui je aletai de mes mameles . Qant ele avoit ce dit , ele se referoit enmi le piz et redemenoit une doleur si desmesuree , car ele se rescrioit a hautes vois et si disoit : Vous toz et toutes qi ci estes assamblez , et plorez ensemble o moi et demenez doleur , por ce qe mes fiuz a esté . . anz en ma meson ne ne le conut nus hom qe ce fust Alexis , l ' esperance de ma vie . Si serf le leidengoient ne ne savoient qui il estoit ne ne le conissoient . Dont se rescrioit a hautes voiz aprés et disoit : Beaus fiuz qui lumiere estoiez de mes iols , coment te peüs tu celer en la meson ton pere si loing termine ? Lors baisoit le cors , si disoit : Beaus fiuz , por qoi avez vos einsint ovré vers moi ? Vouz veiés vostre pere et moi chascun jor plorer por vos et si ne vos descovriez mie ne n ' aviez pitié ne misericorde de nos ! A ceus qi la chastioient et confortoient disoit ele : Lessiez moi ma grant dolor demener , car je l ' ai assez de qoi fere . Dont recomençoit sa doleur a fere la feme seint Alexi qi a hauz criz crioit et ploroit et avoit totes ses vesteüres derroutes et si disoit : Lasse , ore a primes sui je deguerpie , or sui je veve ! Cui garderai je ? mes ne atenderai nule chose se ploremenz non toz les jorz de ma vie . Li peuples qi la estoient assemblez et la genz s ' esbahissoient et esmerveilloient mout durement de ce q ' il veoient et si ploroient por la dolor q ' il veoient fere au pere et a la mere et a la feme seint Alexi . Dont comanderent li dui empereor c ' on aportast le lit sor qoi li seinz hom gisoit enmi la cité et si firent partout noncier et dire q ' il avoient trové l ' ome Deu q ' il avoient quis . Tuit revenoient encontre le seint cors , homes , femes , et cil qi enferm estoient de lor maladies et languereus i guerissoient de lor enfermetez . Li muel i ravoient lor paroles , li avugle lor veües , li liepreus i estoient mondez , li dervé i guerissoient . Ces miracles veoient et ooient li dui empereor qi meesmement portoient le cors del seint home , mes si grant presse i avoit q ' il ne pooient avant aler ne de la place le seint cors removoir . Dont comanderent li dui piu empereor , Honoires et Archadies , q ' on gietast or et argent en la place , por ce qe li pueples entendist au reçoivre et la presse en fust aclaroïe . Einsint fu la chose fete , mes onqes a l ' or ne a l ' argent ne tendirent , einz se traioient pres del cors de quanqu ' il pooient , mes neporqant s ' efforcierent tant li dui empereor et li haut home qu ' a grant peine et a grant angoisse l ' emporterent au mostier Seint Boneface . La le mistrent tout chantant hymnes et loenges a nostre Signor . Dont firent fere le monument seint Alexis et d ' or et d ' argent et de pierres precieuses en l ' eglisse . La l ' enfoïrent et mistrent a si grant honor , com il devoient fere . Et la a fet nostre Sires meint beau miracle et fet encore tresq ' a hui cest jor . Ce fu au disieme jor del mois de julie qe Honores et Archadies estoient empereor de Rome . De la sepouture au seint cors issoient unes aussi doces odors com de piument . Et se aucuns requiert aïde a nostre Signor par vraie creance , nostre Sires li otroie par la proiere seint Alexi , car li seinz hom aïde a toz ceus qui ont esperance en nostre Signor . Et bien est droiz qe qi nostre Signor sert ententivement et par fin corage qu ' il en ait tel merite qu ' il i peire , car qi bon signor sert bonne merite atent et qi mauvés le siert si s ' en repent sovent . Seinz Alexis servi bon signor , qant il se tint as comandemenz et a la loy nostre Signor . Dont la plus grant partie de ceus qi ore sont s ' eslongent et servent autre signor q ' il ne deveroient , ce est au deable . Et cil qi a tel signor se tienent en auront lor deserte tele qu ' il en iront en infer ou il en sofferront tormenz et paines qi toz tens duerront , si com les Escriptures le tesmoignent qi verité dient . Et cil qi nostre Signor serviront et a ses conmandemenz se tendront , il auront la joie parmenable ensemble o les angeles , o les archangeles et o les martyrs et o les confessors et o les virges si grant qe nus ne la porroit conter ne dire . A cele joie deveroit chascuns hom penser tout adés et entendre et la nos doinst parvenir nostre Sires Jesu Criz qi vit et regne parmenablement par tout le siecle des siecles sanz fin . Amen . Ici coumence la vie de seint Gile Nus crestiens n ' est en terre qi nostre Signor voeille servir ne amer qi volentiers n ' entendie et oïe ceus qi racontent et dient les oevres des seinz homes et les vies q ' il menerent por nostre Signor avoir et por aqerre vie parmenable . A ceus qi volentiers entendent et qi cuers ont de retenir , ce est qi en nostre Signor croient , voel je raconter la vie d ' un seint home qi seinz Gilles a non qe meintes genz reqierent de pluiseurs contrees lonteines , la ou son cors gist en Provence por avoir de lor pechiés remission . Seinz Gilles fu nez d ' Atheines la cité de la contree de Grece . Ses peres ot non Theodorus et sa mere Pelagie et andui furent nez de roial lignie . Et encore fussent il de haut parage , il crurent en nostre Signor et servirent et amerent . Il n ' avoit plus d ' enfanz qe celui seul dont je vos ai conmencié , si le mistrent a escole et li enfes fu de si grant science et del maniere q ' il sormonta toz ses mestres par clergie et si ne li failli mie grace qe nostre Sires ne l ' aornast de totes bones meurs ensamble o sa grant science . Defors aparoient ses bones oevres par ce q ' il les fesoit , dedenz lui estoit la charité qi de bien fere le somonoit . Un jor avint qe li bons enfes aloit a l ' eglisse , si trova un malade enmi la cité gisant en une place , si reqeroit les aumosnes a ceus qi par iluec trespassoient . Qant li seinz enfes oï la voiz del malade , il en ot pitié et misericorde , si trest sa cote q ' il avoit vestue , si li dona , car il n ' avoit autre chose q ' il doner li peüst . Tantost com li malades l ' ot receüe , il la vesti , si en fu durement liez et joieus , car il fu meintenant sanez de sa maladie . Li enfes repeira en son ostel et l ' en li demanda qe sa cote estoit devenue . Il respondi qe uns qi ' il mie ne conoissoit li avoit tolue . Ses peres et sa mere qi molt l ' amoient tendrement , car il n ' avoient plus d ' enfanz , li pardonerent cest meffet legierement . Aprés ce ne demora mie molt lonc tens qe son pere et sa mere morurent et devant ce q ' il morussent , sot il l ' eure q ' il devoient morir par le seint Esperit qi li anonça . Et il qe fist ? Il prist tot son patremoine qi granz li estoit remés , si en fist nostre Signor oir , si le departi por l ' amor nostre Signor Jesu Crist et dona tout as povres besoigneus . Et ce estoit une merveille q ' il enrichissoit en apovreant , voire par ce q ' il donoit les choses temporeus por les parmenables aqerre . Aprés ce avint un jor q ' il repera de l ' eglisse , si encontra un home de chetive samblance , car uns serpenz l ' avoit point et envenimé si q ' il en estoit enflés outre mesure . Qant li seinz hom le vit , il fist a nostre Signour s ' orison por celui et lors li fu santé rendue . Et dont li comanda seinz Gilles , li beneoiz jovenceaus , q ' il en rendist graces a nostre Signor Deu par cui pitié et par cui misericorde il estoit curez et gueriz . Par un diemence aprés ce avint qe uns dervez estoit en l ' eglisse qi li deables estoit entrez el corz qi le demenoit si cruelment q ' il le faisoit crier a si hautes voiz qe tuit cil de l ' eglisse en estoient troblez , mes seinz Gilles qi la estoit se coucha a terre por fere s ' orisson si com il avoit a costume . Et qant il fu relevez , il vint devant celui , si comanda al maligne esperit qu ' il issist de son cors devant toz ceus qi la estoient . Li deables n ' osa trespasser le conmandement del seint home , einz deguerpi celui q ' il mout oriblement avoit envaï , si s ' en parti tout criant et muiant et cil remest gueriz de sa male aventure . Tres cel jor en avant ne pot la vertuz del seint home estre celee , einz venoient a lui tuit cil qui enfermetez avoient et li reqeroient consel et aïde et il lor aidoit a toz de lor granz enfermetez et secoroit par la grant vertu qe Dex li avoit donee . Puis qe la loenge de ses granz fez fu seüe et esparse par totes les ﻿ parties de Grece , il cremi qe sa merite ne fust amenuisie en aucune maniere par la loenge c ' on li fesoit , si se porpensa q ' il deguerpiroit sa terre et sa contree et trespasseroit la mer en aucune region et menroit vie solitaire . Et por servir nostre Signor plus franchement , dont s ' en ala au rivage de la mer , si fist ses orissons a nostre Signor q ' il li aidast a aemplir son proposement . Il n ' ot mie longement la esté , qant il vit une nef loing en la mer cui si grant tempeste avoit acuellie qe dedenz n ' avoit si sage marinier qi conseil seüst de sa vie , einz estoient tuit desesperez ne autre chose n ' atendoient qe mort procheine . Qant li seinz hom les vit en tel dolor et en tele angoisse , il fist a nostre Signor s ' orisson por eus q ' il les delivrast de cele doleur ou il estoient ﻿ par sa grant misericorde . Lors fu apesie la tempeste et cil vindrent a port qi grant joie demenoient , por ce q ' il estoient de la grant male aventure eschapé et delivré . Qant il virent le seint home qi encore estoit en orissons seur le rivage , il se penserent qe par ses proieres estoient il eschapez des granz periuz ou il furent . Qant il li orent demandé qi il estoit et por quele ochoison il estoit venuz au port de la mer , li seinz hom lor respondi q ' il estoit crestiens et q ' il voloit aler a Rome , se Dex l ' en voloit doner vertu et pooir . Lors se lessierent tuit li marinier cheoir a ses piez et si distrent : Nos rendons graces a nostre Signor q ' il nos deigne doner tel compaignie qi nos a delivrez del grant peril ou nos estions et qi nous deffendra des granz tempestes de la mer qe nos devons trespasser . Et bien sachiez qe nos somes devers Rome et se vos i volez venir , nos vos passerons volentiers ensamble o nous sanz nul loier qe nos en demandomes et ensamble tot ce vos donrons nos a oés vostre cors et amenisterrons tot ce dont vos aurez besoing . Qant li seinz hom oï ce , si fu molt liez et beneï nostre Signor et rendi graces et a lui comanda son cors et ses compaignons . Et lors entra liez et heitiez en la nef , si tendirent lor voiles et li venz i feri bons et droituriers qi tost les ot partiz de la terre et mis a la voie . Einsint corurent . . jorz et . . nuiz a bon vent et a pluiseurs voiles tendues , tant q ' il arriverent a une isle . La issirent li notonier por prendre eve douce et autres choses qi bones lor fussent , s ' il les i trovassent . Et qant il furent seur la terre , il virent pas d ' ome el sablon aparoir seur le rivage . Dont sivirent il tant cele trace des pas q ' il vindrent a une celle qi dedenz un espés buisson estoit fete et qant il l ' aproismierent de pres , il virent un home qi lisoit un livre . Meintenant sot bien seinz Gilles q ' il estoit serz nostre Signor , si li demanda combien il avoit iluec esté et quel vie il menoit . Cil respondi q ' il i avoit . . anz fete sa peneance et vescu d ' eve et d ' erbes et de racines et nient d ' autres choses . Qant li seinz hom l ' oï , il covoita a mener tel vie et puis si fist s ' orisson a nostre Signor et aprés l ' acola et l ' embraça . Einsi proia li uns l ' autre q ' il proiast por lui . Einsi furent . . jorz la et puis si pristrent congié au seint home qi la manoit , si s ' en partirent . Qant il furent rentré en lor nef , il lessierent corre lor voiles tendues au vent et alerent tant q ' il vindrent au tierz jor a la cité de Marselle . Adonc estoit evesqes d ' Arle Cesaires qi mout estoit preudom et menoit seinte vie . Et qant seinz Gilles oï le renon de lui , il se hasta molt d ' aler a Arle por parler au seintisme home et por estre doctrinez de sa seintisme parole . Et tantost com il vint en la cité , une veve dame qi mout estoit riche , Teocrite estoit apelee par non , le reçut en sa meson et herberja mout liement . Dementieres qe l ' en aparelloit le mengier , si oï li seinz hom le pleint d ' un malade en un angle de la meson , si demanda qe ce estoit . Teocrite li respondi : Sire , ce est ma fille qi . . anz a menees les fievres , si en ai meintes richesces as mires departies et donees qi riens ne m ' ont valu ne rien ne li aidierent . Et se se tu savoies aucune chose dont tu li peüsses aidier , je voudroie qe tu la secoreüsses por avoir plus grant don qe tuit li autre . Seinz Gilles li respondi q ' il ne savoit noient de tote terriene miedecine , einz fist s ' orisson a nostre Signor . Et meintenant q ' il l ' ot fete , fu la damoisele guerie de s ' enfermeté et sanee . La renomee de cest miracle fu par tote la cité espandue et tant qe Cesaires le sot qi estoit evesqes et il meïsmes li evesqes savoit ja par le seint Esperit qe li seinz hom estoit venuz en la cité et si conoissoit tote sa vie . Tantost li manda par son arcediacre qi Aurelius avoit non q ' il venist a lui et seinz Gilles i ala qi fu receüz a grant veneration et li seinz evesqes le retint ensamble o lui . . anz par mout granz proieres . Qant li dui an furent passé , seinz Gilles qi covoitoit nostre Signor a servir en vie solitaire se departi tout coiement del seintime evesqe et qant il ot trespassé le Rosne , il comença a qerre aucune repostaille joste la riviere de Gardone ou il peüst tel vie mener com il avoit covoitié . Si com il aloit ce qerant tos seus , il trova par la volenté nostre Signor un seint home qi Veredemius avoit non por qi nostre Signor avoit fait meint beau miracle . Cil hom demoroit en une chavee roche ou il avoit molt grief entree par entre granz pierres qi brisies estoient . Qant seinz Gilles vit sa seinte vie , il demora un pou de tens ensamble o lui por veoir sa maniere et por querre la environ leu covenable por demorer . Molt fu nostre Sires pius et misericorz qi de si longues parties mist ensamble cez deus estoiles qe li uns enluminast l ' autre por mielz enluminer le siecle , ce est par les bones oevres qe li uns veïst l ' autre fere et par seinte vie mener . Et qi est cil qi peüst raconter ne dire toz les miracles qe nostre Sires fist por eus . . en ce leu meïsmes ? Ce ne seroit nus hom , si com je cuit , car nus malades ne venoit a eus dont il proiassent nostre Signor q ' il ne fust gueriz de sa maladie . La terre qi estoit brahaigne en cel tempoire devint feconde et bien portanz par la proiere seint Gille . Mes or lessons tot ce ester , si contons un autre miracle par coi li dui seint home se departirent . Un jor avint qe Veredemus estoit departiz de son habitacle et alez en ne sai qele soie besoigne , adonc aporterent il , ne sai qant , un malade qi perdue avoit tote la force de ses membres , si le presenterent a seint Gille por guerir . Li seinz hom lor respondi q ' il atendissent Veredemium tant q ' il revenist . Et cil comencierent a jurer qe ja le malade n ' en reporteroient , si l ' averoit sané aussi com il soloit faire les autres et seinz Giles dist qe nus n ' en estoit sanez ne curez se par la deserte Verdemium non le seint home . Cil conmencierent a dire : Tu qi la berhaigneté chaças et ostas fors de nostre terre et qi la feïs de pluiseurs biens plenteive , puez bien , se tu vielz , a cestui santé rendre . A la parfin fu veincuz li seinz hom , car il estoit mout douz et molt pius , si fist s ' orisson a nostre Signor tout em plorant et tant qe cil ot santé receüe qui mout l ' ot desiree . Dont cremi li seinz hom qe la novele de cest miracle et de pluiseurs autres ne despleüst a nostre Signor , por ce qe trop fust espandue , si se pensa q ' il iroit en autre leu por plus em pes fere les oevres par qoi il peüst parvenir a vie parmenable . Lors se departi il tout coiement de Veredemium son compaignon , si s ' en ala par la desertine qerant leu ou il peüst demorer . Adonc parvint il par la volenté nostre Segnor a un leu mout sauvage et si n ' estoit mie loing de la ou li Rosnes chaoit en la mer . La trova il une fosse en une roche naïve qe nature avoit fete et devant l ' entree avoit une fontenele dont l ' onde estoit clere et pure . Qant li seinz hom la vit , il fu mout liez et rendi graces a nostre Signor aussi com s ' il eüst trové une sale roial apareillie et atornee de totes choses q ' il covenist a cors d ' ome . La demora il trois anz , si estoit adés en orissons por tot le pueple ne ne vivoit d ' autre creature se d ' erbes non et de cele eve de cele fontenele tant solement , fors qe nostre Sires li avoit aparellie une cerve dont il avoit let totes les heures q ' il voloit a grant plenté . Adonc avint par aventure qe la mesnie le roi Flavi qi dont estoit rois de la contree vindrent la endroit por chacier et meintenant virent la cerve qi de son let pessoit le seint home . Qant il la virent plus crasse et plus bele de totes les autres , si descouplerent lor chiens et comencierent a corre a le cerve et ele prist a foïr d ' une part et d ' autre . Et qant li chien le comencierent a apresser et le cri des veneors , ele s ' en vint afuiant la ou seinz Giles fesoit ses orissons . Tantost com ele aprocha l ' entree de la fosse , si comença a muire aussi com ele reqeïst mout isnelement aïde au seint home . Qant il l ' oï muire , il s ' esmervella mout por ce qe ele ne soloit mie avoir ce en ceste costume . Et lors issi fors , si oï les chiens et les veneors et si vit la cerve qi tenoit la bouche tote overte et la langue trete fors , si soffloit et gemissoit de poor et de lasseté . Qant seinz Giles conut la chose , il fist s ' orisson a nostre Signor et si li proia q ' il li gardast la norrice q ' il li avoit donee . Lors se leva , si fist signe a la cerve q ' ele s ' apaisast et si ne fust plus espoorie et ele ala gesir devant les piez del seint home , si conme ele estoit acostumee , et tuit li chien qi la sivoient retornerent toz uslanz encontre les veneors et ne l ' oserent aproismier puis que ele fu venue a sa garantie de la montance d ' une getee de pierre . La nuiz qi fu venue constreinst les veneors qi lasse estoient de repairier arriere , mes por ce q ' il n ' avoient la cerve prise ne ateinte , estoient il mout dolenz , si deviserent q ' il revendroient lendemein chacier la matinee . Quant la nuiz fu trespassee et la matinee revenue , toute la mesnie le roi s ' esmut por aler chacier la bische qu ' il ne porent prendre le jor devant ne ateindre . Qant il s ' en furent repairié , il le conterent au roi et distrent . Qant li rois oï tel chose , si se pensa qe ce estoit devine oevre si com ce estoit . Lors trest al evesqe de la cité de Nemausense , si li conta cest afaire tout par ordre si com li veneor li avoient retrete . Dont pristrent conseil li rois et li evesqes qe lendemein a la jornee iroient en la forest ensamble o granz torbes de veneors et de broches et de chiens por prover et por savoir ceste chose . Si com il le distrent , einsint le firent , car lendemein a la matinee furent il mout tempre en la forest , si com il avoient devisé , si esmurent la cerve , si com il soloient fere et ele s ' en vint fuiant au leu ou li seinz hom estoit , si com ele avoit a costume . Li chien repairierent arriere tuit esbahi , q ' il ne l ' osoient sivre ne aproismier et bien sachiez q ' il ne pooient . Li chevalier et li veneor et li archier avironerent la fosse del seint home a la reonde , car ele estoit reposte et aombree d ' espés bois et de buissons , por ce si cuidoient q ' il n ' i eüst autre chose qe la cerve qi si fust reposte . Lors trest li uns des archiers une saiete por ce q ' il cuidoit chacier la bische fors del buisson , mes il feri le seint home en la cuisse qi devant l ' entree estoit en orissons , si le plaia mout dolereusement . Et li chevalier qi environ estoient comencierent tant a sivre et a aproismier q ' il vindrent au serf nostre Signor qi toz sanglenz et plaiés fesoit encore ses orissons et ses proieres , mes auques l ' en destorboit la dolor de la plaie , si virent q ' il estoit uns vielz hom chenuz de grant beauté et en habit de moine , si s ' estoit assis por la doleur del sanc qi de sa plaie decoroit , si s ' esmerveillierent qe la cerve gisoit devant lui a ses genouz . Li rois et li evesqes vindrent a lui a pié tant solement , si comanderent toz les autres a trere arriere . Qant il l ' orent salué et il lor ot respondu mout benignement , il li demanderent qi il estoit et de quel contree et por qoi il estoit entrez en si soutein hermitage et qi cil estoit qi tant griement l ' avoit plaié et navré . Et qant li seinz hom lor ot dit son non et le non de sa contree et l ' ochoison por qoi il estoit la venus et coment il avoit receüe la plaie , li rois et li evesqes li cheïrent as piez et si li proierent pardon de cel mesfet et si li distrent q ' il li envoieroient mires et despenses por guerir sa plaie . Li seinz hom s ' ajenolla a terre por proier nostre Signor q ' il lor pardonast et si lor dist q ' il ne voloit ne ne requeroit avoir nule corporel miedecine de nul home terrien se de nostre Signor non . Qant li rois et li evesqes l ' oïrent , il s ' esmervellierent mout de sa grant seinteé , si li proumistrent pluiseurs dons , mes seinz Giles n ' en vout nul reçoivre . Quant il orent assez a lui parlé de pluiseurs choses , il se mistrent en ses orissons et aprés s ' en partirent . Qant il s ' en furent partiz , li seinz hom senti q ' il estoit molt afebloiez por la doleur de sa plaie , si proia a nostre Seignor qe jamés en cest siecle ne li fust plus grant santé rendue tant com il vesquist . Et li rois venoit mout sovent aprés ce a lui por lui visiter et por oïr ses seintes paroles et si li offroit et voloit doner granz avoirs et granz richesces , mes li seinz hom n ' en voloit nule reçoivre , einz li dist q ' il feïst aucune eglisse ou il meïst preudomes qi desoz regle vesqissent et qi nostre Signor servissent nuit et jor . Li rois li respondi q ' il le feroit volentiers , s ' il en voloit estre paistres et governeres . Seinz Giles refusa mout ceste chose en pluiseurs manieres , mes tant le menerent par dis et par paroles et par examples q ' il li mostrerent . Vousist ou ne vousist , lor otroia lor volenté . Dont fist li rois qi molt liez en fu faire . . molt beles eglisses , si com seinz Gilles lor enseigna les leus ou l ' en les deveroit fere , l ' une en l ' ouneur seint Pere l ' apostre et l ' autre en l ' oneur seint Priu le martyr . Cele fu establie joste la fosse del seint home . Et la fu il toz les jorz de sa vie en jeunes et en veilles et en orissons en proieres . La s ' assemblerent ensemble o lui preudome et seint home por nostre Signor servir solonc la ruigle de moniage . Et li rois Flavius lor dona la terre . . luies environ eus et a oés lor usages , por ce qu ' il avint une foiz q ' il vout parler a seint Gile et li seinz hom vint encontre lui . . liues de terre et por ce li otroia li rois et dona tote , si com pluiseurs le racontent . Aprés ce fu seinz Gilles ordenez a prestre par la proiere de ses moines et de toz les hauz barons del regne et meesmement de tot le pueple . Dont primes comença son cors a amegrir par geunes et par veilles et par assiduels orissons . Et se vos eüssiez veü la vie q ' il menoit et qu ' il avoit comencie a mener et mena puis tote sa vie , vos deïssiez qe cele q ' il avoit devant menee estoit envers ceste mout deliteuse . Et cels q ' il avoit desoz lui comenciez a garder menoit il si docement et par si doce maniere q ' il le dotoient plus et honoroient par la grant amor q ' il avoient a lui qe par la poor dont il le cremissent . Et qi porroit dire ne escrire la grant foi ne la grant charité qe nostre Sires avoit en lui mise ? Tant ala la renomee de lui et la loenge de sa religion q ' ele parvint as oreilles de Charlemeine qi adonc estoit rois de France . Qant li rois oï parler de seint Gile qi si estoit preudom et si seinte vie menoit , il desirra molt a parler a lui , si li tramist ses messages et manda par molt doce maniere q ' il ne lessast mie q ' il ne venist visiter le . Qant li seinz hom oï les messages qe li rois le mandoit en tele maniere , il atorna ses choses et tant ala q ' il vint a Orliens . La herberga il une nuit , mes tantost com il vint en la cité , ala il au mostier de Seinte Croiz por fere ses orisons . Et meintenant q ' il fu entrez en l ' eglisse , uns dervez qi estoit fors del senz comença en un angle del mostier a crier mout oriblement par le deable q ' il avoit el cors et si dist : Heu , heu ! Giles com je suesfre par toi granz tormenz ! Encore ne soit ta justice contrere a mes lois , lesse un poi tes orissons a fere , tant qe je ai congié de ci partir et de tenir ma voie , car la ou je sui ici enclos , si sui je par toi tormentez molt griement . Quant li serz nostre Signor oï einsi parler le deable , il fist la signe de la vraie croiz enmi son front et si dist : Enemis d ' umeine lignie , depar toi de ci , si va ta voie ! Dont geta li deables un grant brait , si deguerpi l ' ome tout sein et heitié q ' il avoit mout durement traveillié . Cest miracle fu tost partout racontez et si fist seint Gille qi devant estoit de grant non par la terre de France de plus grant non et de plus grant renomee . De la s ' en ala il a Charlemeine qi le reçut a grant honeur si com il fere devoit . Qant li rois vit qe la chose estoit estoit veraie de la bone renomee qe l ' en li avoit del seint home dite , il fu molt liez , si le tint ensemble o lui par ne sai qanz jorz par molt granz proieres , si parlerent entr ' eus de pluseurs choses et de meinz miracles et del monde qe l ' en devoit despire . Entre cez choses proia molt docement li rois le seint home q ' il degnast proier a nostre Signor por lui , car il avoit fait un vilein pechié q ' il n ' avoit onqes a nul home dit ne au seint home ne l ' osoit il dire . Qant vint au diemence et il chantoit messe , il proia a nostre Signor por le roi . Si com il estoit el canon , li aparut li angeles nostre Signor qi mist seur l ' autel une chartre en coi li pechiez le roi estoit escriz si conme il l ' avoit fet et q ' il li estoit pardonez par la proiere seint Gile , s ' il s ' en repentoit tant solement et le deguerpissoit et au daerrein estoit escrit en la chartre que qi c ' onqes apeleroit seint Gile por aucun pechié , s ' il l ' avoit fait , s ' il le voloit deguerpir , nostre Sires li pardonroit sanz dotance . Li seinz hom , qant il vit la chartre , en rendi graces a nostre Signor , si conta au roi ceste chose et le pechié q ' il ne li osoit dire . Li rois reconut son pechié q ' il avoit fet , si li cheï as piez et si li proia q ' il li aidast envers nostre Signor par ses proieres et li seinz hom li conmanda q ' il plus ne le feïst . Aprés ce ne sai je qanz jorz prist il congié au roi qi a granz peines li dona , si s ' en ala a grant honeur en s ' abeïe , si emporta granz dons qe li rois li avoit donez . Et la nuit qu ' il jut a Nemausense , trova il mort le fil le prince qe nostre Sires resuscita par sa proiere . Et qant il fu revenuz a s ' abeïe et il i ot esté ne sei combien de tens , il dist a ses freres qe s ' abeïe seroit destruite par maus homes qi vendroient dedenz brief terme et tel chose li fu par le seint Esperit demostree . Dont s ' en ala li seinz hom a Rome ensamble o petit de ses freres por visiter le cors de seint Pere et de seint Pol lez beneoiz apostres et por metre s ' eglisse en la mein l ' apostole si qe autre persone n ' i clamast droiture el tens de donc ne el tens qi estoit a venir . De ce raporta li seinz hom ensamble o lui bon previlege de l ' apostoile et si li dona li apostoiles . . huis de cyprés ou les . . ymages des apostres estoient entaillies por mettre a l ' entree de l ' eglyse , por ce q ' ele fust plus bele . Li seinz hom l ' en rendi graces et si les comanda a metre el Toivre et puis les comanda a nostre Signor por governer . Cil qi ce virent distrent qe ce estoit folie , car il seroient perduz s ' il aval cele eve s ' en aloient . Seinz Gilles se departi de Rome et si tint sa voie , tant q ' il revint en France . Por la grieté de la voie et por le travail fu il si lassez q ' il demora . . jorz a Cabinone . La rendi il a un conteret santé . Et qant il fu venuz a s ' abeïe , l ' en li conta et dist qe . . mervelleuses entailleüres estoient au port arivees sanz nul governement d ' ome . Qant li seinz hom l ' oï , si en fu mout liez , si en rendi graces a nostre Signor qi par tant grant espace de mer et qi par tanz tormenz d ' eves et par tantes roches et par tanz porz les avoit governees sanz froischier et sanz blecheüre . Lors les comanda a aporter a l ' abeïe et metre as huisseüres del mostier por beauté et por besoigne . Qant il ot ses freres confermez en bien et en veraie foi et en veraie charité par l ' espace d ' un brief tens et il ot les choses de s ' abeïe mout bien confermees et ordenees , nostre Sires qi li vout rendre la desierte de son travail li lessa savoir par le seint Esperit le jor de sa fin et il le demostra et dist a chascun de ses freres espiritueus et si leur proia molt docement q ' il proiassent por lui . Et si avint qe le diemence a mienuit se departi l ' ame de son cors et ala a nostre Signor Jesu Crist et deguerpi la tristrece de cest dolent siecle et reçut la joie et la leesche des ciels , et ce fu es kalendes de setembre . La furent seint home qi distrent q ' il oïrent les compaignies des angeles qi tot chantant emporterent l ' ame del seint home a granz loenges . Or te proions nos et requerons , beaus sire seinz Gilles , bons peres qe tes seintes merites nos puissent aidier et secorre a nostre Signor Jesu Crist qi ensamble o son Pere le tot puissant et le seint Esperit vit et regne , uns seus Dex par toz les siecles des siecles parmanable sanz fin . Amen . Ci conmence la vie monsigneur seint Nicholas le beneoit confessor nostre Signeur Jesu Crist . Mout doit volentiers oïr et entendre tote creature qi nostre Signour aime et croit les vies et les oevres des seinz , car il est raisson et droiture qe qi ot les biens q ' il i prenge de bien example . Por ce vos voel je conter la vie monsigneur saint Nicholas cui clerc et chevalier et puceles reclaiment a lor besoignes , qe aucun bien en retiegnent cil qi le m ' orront conter et dire , car de bien ne puet nus trop savoir si com les Escritures recontent et del mal ne seit nus si petit que trop n ' en soit . Messires seinz Nicholas fu nez de haute lignie de la cité de Patre qi ça en arriere fu vile de grant renomee et pueplee de grant pueple , mes par les pechiez des genz par qoi totes choses amenuisent est elle si amenuisie qe molt poi de genz i habitent . En cele cité manoit li peres et la mere monsigneur seint Nicholas qi entre les hauz homes et les riches estoient honorez , mes il amoient mielz la celestiel loenge a aqerre qe la terriene . Et encore fussent il molt riches de granz avoirs et de granz possessions , il ne tendoient mie a avoir terrienes honors ne granz signories , mes del tout en tout entendoient a mener seinte vie . Et merveille fu qe en la premeraine fleur de lor jovente , qant il eurent cel seul fil , renoncierent a toz leur charneus deliz ne ne voloient plus avoir d ' oirs a totes leur richesces et de celui prioient a nostre Signor q ' il l ' aornast de bones meurs et de bones costumes . Nostre Sires del ciel entendi lor veus et lor proieres et si lor demostra mout tempre qieus li enfes seroit qant il vendroit en eage , car dementieres q ' il gisoit en bierçuel et la mere l ' alaitoit , comença il a geuner . . jorz en la semaine , le miercredi et le venredi , ne n ' aletoit chascun de cez jorz qe une foie et atant s ' en astenoit . Et ce estoit merveilleuse chose qe enfes s ' atenoit d ' aletier la mamele sa mere en tele maniere . Qant il comença a croistre et il fu de tel point q ' il pot aler , si fu de si bones costumes qe onqes de meillors ne fu nus jovenceaus ne ne se demena mie de teles jolivetés ne de teles enfances , come son aage deüst demander , einz aloit ensamble o son pere et sa mere a l ' eglise et si escoutoit et retenoit les seintes ﻿ paroles qe il ooit conter et dire des Escritures . Einsi estoit li bons enfes espris dedenz son cuer des oevres nostre Signor et de sa grace . Il ala a l ' escole et tant aprist qe mort furent son pere et sa mere . Et qant il tint en sa mein lor richesces et lor possessions , la parole qe nostre Signor dist en l ' Euvangile li venoit mout sovent en sa pensee : Qi ne deguerpira totes les terrienes choses q ' il tient , il ne puet estre mes deciples . Si com il pensoit a cez choses feire , il cremoit qe la veine loenge del monde ne li fust grevable . Por ce prioit il a nostre Signor a cui il demostroit tote sa coverture qe si com il avoit poesté seur tote creature , le deignast espirer et conseillier si qe s ' oevre li peüst plere . Si com li bons enfes se porpensoit en tele maniere , il avint qe uns siens voisins qi jadis ot esté molt riches fu venuz a si tres grant poverté et a si tres grant besoigne q ' il n ' avoit nule rien dont il peüst meintenir sa vie . Et cil avoit . . mout beles filles qi virges et puceles estoient et cui bien bas home ne voloient prendre en mariage por la grant poverté q ' eles sosfroient et sostenoient . Li povres hom qui besoing et povertez destreignoit dist a ses filles q ' eles alassent gaaignier a lor cors ce dont il et eles peüssent vivre . Ce fu granz doleur , ce poez croire , qant eles s ' apareillierent d ' aler au bordel par poverté . La renoumee en ala tantost par la cité , tant qe seinz Nicholas l ' entendi , si se dolut mout del chetif home qi ses filles voloit a tel mestier envoier . Lors se porpensa li seinz jovenceaus q ' il de ses richesces raempliroit les besoinz des puceles qi estoient nees de haute lignie , por ce q ' eles ne fussent conchies del pechié et de la vileine oevre ou li peres les voloit envoier . Li seinz hom se porpensoit coment il porroit ceste oevre fere , si qe nus ne le seüst fors nostre Sires Jesu Criz , car meesmement le voloit il si fere qe cil a cui il le feroit ne seüssent qi il fust ne ne le coneüssent . Tant atendi qe la nuit fu venue , si prist une grant piece d ' or , si la lia el pan de sa chemise et ala a la messon del pere as damoiseles qi grant duel demenoient , por ce q ' eles devoient lor cors livrer a hontage . Li seinz hom regarda ﻿ partout environ la meson , si vit une fenestre overte , si gieta parmi la fenestre l ' or en la meson q ' il avoit aporté coiement et puis si s ' en torna coiement arriere q ' il ne fust aperceüs ne veüs . Einsint trespassa cele nuit , tant qe ce vint a la matinee qe li soleuz resplendi . Dont se leva li povres hom de son lit , si trova l ' or dont il ot grant joie . Et bien sachiez q ' il n ' est nus qi peüst conter ne dire la grant leesche q ' il avoit ne les granz loenges . Entre les loenges et lez granz joies fist il s ' orison a nostre Signor et si dit : Beaus Sire Dex par cui totes creatures sont fetes et establies et qi conois totes choses , je te proi qe tu deignes demostrer a moi pecheor par ta grant douceur qi est cil qui tant de bien a fait a moi en ceste vie . Por ce le te reqier je , beaus Sire , qe je ne li mefface en aucune maniere et qe je conoisse ton serjant qi a conversation d ' angele entre les homes et qe loe ton seintisme non qi beneïz est el siecle des siecles . Ce prioit il a nostre Signor et disoit q ' il ne dormiroit ne ne reposeroit tresq ' atant qe nostre Sires li auroit demostré son serf qi l ' avoit gieté de sa grant misere . Dont comença a aguetier tant qe seinz Nicholas li beneürés jovenceaus revint la tierce foie , si regeta or dedenz la meson par la fenestre . Et li peres as damoiseles sailli sus qant il oï la noise , si garda et vit le jovencel qi s ' enfuioit . Et il li conmença a escrier et a dire : Tu qi la t ' en vas , aten toi et si sueffre qe je te voie , qe je t ' ai mout desirré a veoir ! Je t ' ai mout covoitié a esgarder ! Qant il ot ce dit , il corut aprés molt isnelement , si reconut seint Nicholas qi l ' atendoit . Meintenant se lessa cheoir a terre , si li vout baisier les piez par molt grant douceur , mes li seinz hom qi pius estoit et humles ne li soffri mie , ainz l ' aparla briement et si li dist q ' il a nul home qi fust en vie ne deïst ce q ' il li avoit fet , car li seinz hom ne vout mie aqerre la loenge del siecle . Einsi se departi del home qui il avoit joie rendue et si departoit et donoit le suen por l ' amor nostre Signor et jor et nuit as povres q ' il savoit qi mestier en avoient . Et li peres as damoiseles qi par le seint home fu rescous de poverté et de pechié et de malvese renomee maria ses filles hautement solonc lor nobleces . Et por ce doivent encore avoir grant fiance totes les puceles desconseillies en saint Nicholas . Quant ce fu fet et avenu qe je vos ai dit et conté , et seinz Nicholas li bons jovenceaus menoit seinte vie q ' il abandonoit son cuer et son cors del tout a bones oevres fere . Il avint qe li arcevesqes de la cité de Myrre trespassa de cest siecle qi molt avoit esté bons hom et religieus et avoit mené seinte vie . La s ' assemblerent tuit li voisin evesqes et li clerc de la contree por fere eslection et mout proierent nostre Signor q ' il a governer l ' Eglisse lor envoiast un preudome . Entr ' els avoit un evesqe de grant auctorité a cui li aferes pendoit , si qe cui il esliroit , qe tuit li autre le prenderoient . Einsi l ' avoient entr ' eus esgardé par comune sentence , car il savoient celui a bon home et a religieus . Et li evesqes qi de tot son cuer entendoit a bien fere et a ovrer selonc droiture proia toz ceus qi la estoient assamblez en l ' eglise , evesqes , prestres et clers q ' il fussent en jeunes et en proieres envers nostre Signor , q ' il lor deignast demostrer et ensignier cui Il voudroit eslire a meintenir le pueple et l ' Eglisse . Dont firent einsi com li evesqes lor avoit amonesté et proierent a nostre Signor de toz lor cuers q ' il lor degnast demostrer tel pastor q ' il fust dignes de governer l ' eveschié et ententis de sa volenté fere . Si com il fesoient einsi lor oroisons par grant devotion , li evesqes sor qui l ' eslection estoit mise oï la voiz del ciel qi li dist q ' il issist fors et s ' esteüst a l ' entree de l ' eglisse et celui q ' il i verroit venir premiers la matinee preïst et si le sacrast a evesqe et si li dist encore la voiz q ' il estoit apelez Nicholas . Dont dist li evesqes a toz les autres ce q ' il avoit oï et si lor dist q ' il fussent toz coiz et en orissons et il iroit toz seus guetier a l ' entree de l ' eglisse tresq ' a la jornee . Einsint le fist et a l ' eure qe la voiz li avoit dit , vint seinz Nicholas tot droitement aussint com se Dex li envoiast et si faisoit il sanz doutance . Qant il aproisma l ' entree de l ' eglise , li evesqes qi la guetoit geta les meins , si le prist et si li demanda molt belement coument il avoit non . Cil qi estoit simples et dous conme colons abessa le chief et si dist : Apelez Nicholas , sers a vostre seinteé . Li evesqes l ' acola meintenant et si li dist : Beaus fiuz , vien ensamble o moi la dedenz , car je voel a toi parler un pou priveement . Tantost com il furent entrez en l ' eglisse , li evesqes comença a crier a hautes voiz : Mi frere , veez ici celui que nos querions et por qui nos faisions a nostre Signor nos proieres . Qant cil qi en l ' eglisse estoient le virent , il comencierent mout hautement a crier de joie et nostre Signor a loer et a gracier . Li evesqe s ' esleecierent por tel compaignon qe Dex lor avoit doné et dont tuit li clerc s ' esjoïssoient . Que vos diroie je plus lonc conte ? Il le pristrent et l ' emporterent en la chaere et l ' ordenerent a evesqe , si com il estoit droiz et costume , mes bien saciez q ' il fu encontre mout durement et bien lor disoit q ' il n ' en estoit mie dignes . Qant li seinz hom fu essauciez de l ' eveschié et de la signorie , onqes por ce ne s ' en orgueilli , einz ot cele meïsmes charité et cele meïsmes humilité q ' il avoit devant . Il estoit adés en orisons et amegrissoit son cors par jeunes et si fuioit pechié et eschivoit de quanq ' il pooit et savoit . As oevres de misericorde estoit del en tout ententius ses corages . Les veves et les orphenins prendoit en sa cure , si com ses propres choses . Et s ' il trovoit par aventure aucun home qi fust entechiés de grant pechié , il le reconfortoit et ravoioit a droite voie . Cascun jor croissoit de lui la bone renomee et partout estoit racontee la loenge de seint Nicholas . Li riches et li povres et li puissanz et li non puissanz l ' annonçoient et preeschoient . Toz li pueples s ' esjoïssoit de teil pasteur qe Dex lor avoit doné et li haut baron s ' esleeçoient de si bon evesqe qui estoit de si grant auctorité pleinz q ' il prenoit cure de toz aussi del povre come del riche . Et bien sachiez , vos qi m ' escoutez , qe tens et vie me faudroit ançois qe les paroles de ses miracles , se je les voloie totes conter et dire . Et qi entendre en voudra une ﻿ partie lest ester sa felonie et je li conterai de quel vertu seinz Nicholas fu esforciez et les miracles par coi il vint a la hautesce dont il est encore renomez et par les queles li estrange reclaiment s ' aïde , aussi bien com cil qi coneü l ' avoient et veü . Ci conmencent les miracles seint Nicholas le beneoit confessor . Un jor avint en cel tempore qe mariniers estoient en mer en une nef cui granz tempeste et granz tormenz destraignoit , si q ' il avoient perdue l ' esperance de lor vie et lor maz estoit brisiez et lor voiles descirez et lor cordes rompues et lor nef defroissoit por les ondes qi si granz et si crueles lor venoient . Il comencierent por la grant poor a crier et a dire : Seinz Nicholas , serjant Deu , se les oevres sont veraies qe nos avons oï dire de toi , dont nos delivre de cest peril ou nos somes , si qe nos a Deu et a toi en puissons rendre graces . Si com il einsi huçoient seint Nicholas q ' il les socorust , uns hom s ' aparut a eus en la nef en semblance del seint home et ce fu merveilleuse chose . Cil hom lor dist : Vos m ' avez apelé , veez moi ici en vostre presence . Lors se prist as cordes et as autres estrumenz de la nef , si lor conmença a aidier ne ne demora mie gramnent adonc qe la mer s ' apaisa et la grant tempeste . Lors se departi de la nef li seinz hom qe li marinier i avoient veü , et eus a granz joies tot graciant nostre Signor et loant nostre signor seint Nicholas errerent tant par haute mer q ' il vindrent au port q ' il tant avoient desirré . Qant il furent issu a terre , il demanderent quieus seinz Nicholas estoit et l ' en lor dist q ' il estoit archevesqes de Myerre . Lors alerent en l ' eglisse ou li seinz hom estoit et tantost com il le virent , le conurent il par la semblance q ' il avoient veüe en lor nef qant il lor avoit fait secors et aïde . Dont se lessierent cheoir a ses piez , si li rendirent graces de ce q ' il les avoit delivrez de la mort , si com il li conterent et distrent , en la mer . Seinz Nicholas lor respondi et dist qe ce n ' estoit mie ﻿ par sa deserte qu ' il estoient delivré , einz estoit par la misericorde de nostre Signor et par la foi et par la vraie creance qu ' il avoient . Or poez vos savoir , vos qi entendez , qe granz chose est de vraie creance et de vraie foi et de droite pensee , car par ce furent il aidié et secoruz , cil qi en la mer perissoient . D ' un autre miracle Aprés ce avint qe . uns granz chiers tens leva en la terre et en la contree dont seinz Nicholas estoit evesqes , si qe la povre gent i estoient si destreint q ' il ne savoient qe fere peüssent . Li pluiseur en vindrent a seint Nicholas et si li proierent tout em plorant q ' il les soucorust et aidast , car il moroient de feim pleinement . Li seinz hom fist s ' orisson a nostre Signor q ' il les conseillast et secorust . Icele nuit par la haute misericorde de Deu qui ses genz porvoit de bien arriverent au port . . nes de forment charchies qui venoient d ' Alixandre et aloient a la cité de Vigaute ou li serjant l ' empereor les envoioient . Qant li seinz evesqes le sot , il fu molt liez , si vint as mariniers de la nef et a ceus qi baillis en estoient , si lor proia q ' il de cel forment lor vendissent . Il distrent qe non feroient , car ce estoient les nes a l ' empereor et ses avoirs , si ne l ' oseroient fere . Et seinz Nicholas dist q ' il l ' en prestassent tant q ' il venissent en lor contree et bien seüssent certeinement q ' il le raveroient . Li maronier n ' oserent escondire au seint home sa proiere , einz li presterent de chascune des nes cent muis de forment . Et qant ce fu fait , il rentrerent en lor nes , si trestrent lor ancres et li vens si feri es voiles bons et droituriers qi les fist departir del port et dont corurent tant sanz avoir vent ne nule tempeste qe il vindrent a la cité ou il aler voloient . La livrerent il as serjanz l ' empereor le forment q ' il aporté avoient . Et qant il l ' orent tout mesuré , si i troverent lor mesure tote pleine sanz defaute . Ce fu la chose dont il molt s ' esmerveillierent et neqedent conterent il tout coment il avoient esploitié as serjanz l ' empereor et lors en loerent nostre Signor tuit ensamble et rendirent graces . Li seinz hom qi le forment ot receü as mariniers le departi si droiturierement com il onqes pout a chascun solonc ce qu ' il estoit et qu ' il savoit q ' il en avoit besoing . Et la haute misericorde de Deu et sa grant largesce acrut tant chascun qe li seinz hom li donoit q ' il ne le porta mie outre cel an tant solement , mes pres qe tout l ' autre et en resemerent lor terres cil qi les avoient qi bien en furent charchies et repleniez . Si ne doit nus ceste chose mescroire , car nostre Sires dist qi est sauveres de tot le monde : Se vos avez autant de foi come un seul grein de senevé et vos dites a une montaigne q ' ele se departie de son leu et voist en un autre , elle i serra meintenant tresportee . Et en autre leu dist il encore : Qi en moi croira , il fera les oevres qe je faz et encore plus granz . Por ce ne doit nus mescroire les miracles qe les seinz homes faissoient ne les vertuz qi veraie foi et veraie creance avoient . D ' un autre miracle . En cele contree avoit eü jadis mout d ' ymages et d ' ydres qe li paien aoroient et encore i avoit il une ymage en cel tens adonqes a l ' ouneur de Dyane lor diuesse ou li vilein de la terre avoient grant fiance et la servoient por la grant religion , mes seins Nicholas fist tant par l ' aïde de Deu q ' il deguerpirent lor mauvese creance et le servoient par grant religion . Et si destruist et debrissa l ' ydre qi mout estoit de grant beauté . Qant li deables qi mout estoit malicieus et engigneus et est toz tens vit q ' il avoit einsi perdue sa signorie , il fu mout espris envers seint Nicholas de grant ire , si comença a porpenser coment il le poroit engignier a mal fere . Lors prist une liqeur en semblance d ' uile q ' il avoit fait confire a son voloir as genz qi le servoient et engigneus estoient de tote male aventure . Dont se tresmua en semblance d ' une molt religieuse feme , si vint au rivage de la mer ou il trova genz qi a seint Nicholas devoient aler , si lor dist : Ce me samble qe vos devez aler a seint Nicholas et je iroie volentiers o vos se je pooie , car je desire mout a avoir la beneïçon del seint home , mes je n ' i puis mie ore aler , si vos proi qe vos ensamble o vos portez cest huile et en la ramembrance de moi en oigniez les paroiz de l ' eglisse . Cil le reçurent qi ne se garderent de traïson ne de male oevre et li deables s ' esvanui meintenant de devant eus , mes nostre Sires qi pius est et debonaires ne vout mie q ' il portassent loing le don qe li deables lor avoit charchié por ce q ' il aloient a seint Nicholas . Si com il aloient par la mer nagant atout cele huile , il virent une nacele venir vers eus qi estoit tote pleine de hauz homes et entr ' eus en virent un a semblance a seint Nicholas . Cil parla a eus et dist : Hé ! Qele feme fu ce qi parla a vos ore et qe vos aporta ele ? Cil reconterent tout en ordre ce q ' ele lor avoit dit et li mostrerent l ' uile dont ele lor avoit conmandé en oindre l ' eglisse . Li hom lor dist : Volez vos savoir pleinement qi cele feme fu ? Saciez veraiement qe ce fu la felonesche Dyane et por ce qe vos puissiez prover qe je di verité , getez ce vesselet escoumenié atot l ' uile maleoit q ' ele vos charcha en la mer , si verroiz l ' aparance de ses oevres . Lors firent cil sanz demorance ce qe li hom lor avoit dit et conmandé . Tantost com li huiles cheï seur les ondes , eles espristrent et arstrent dont ce fu granz mervelle et la mer arst a flamble molt longuement . Dementieres qe li notonier regardoient cele mervelle dont il s ' esbahissoient , se fu de ﻿ partie d ' eus la nef ou li hom estoit qi avoit a eus parlé . Et por ce ne porrent il mie demander qi il estoit , einz s ' en alerent au seint home , si com il avoient voé et a toz ceus q ' il encontroient racontoient li ceste mervelle q ' il avoient veüe . Et qant il par furent venuz a seint Nicholas , il li distrent : Certes tu es cil qi en la nef nos mostras la chose qi tant fesoit a criembre . Tu ies cil par la cui deserte nos somes delivrez del deable et de son aguet . Qant il li orent ce dit , il li raconterent tot en ordre coment la chose estoit alee et li seinz hom en rendi graces a nostre Signor et loenges , si com il l ' avoit bien a costume et puis si les amonesta et doctrina q ' il vesqissent en bones oevres et solonc droiture , q ' il se comandassent a la garde de nostre Signor del tout en tout , car il garde ceus qi en lui ont fiance . Et qant il les ot de teles choses et de pluiseurs autres ensigniez et doctrinez , il reçurent sa beneïçon et puis pristrent congié , si repairierent joianz et hetiez en lor contrees . Uns autres Aprés ce avint miracles . qe les genz qi habitent en une des parties de Grece meffirent envers l ' em ﻿ pereor et le conmencierent a guerroier par lor grant derverie . Qant li empereres le sot , il manda . . hauz homes coiement . Li uns apeloit l ' en Nepotianum et l ' autre Ursum et le tierz Aquileon , si lor conmanda q ' il entrassent en nes et genz assez ensamble o eus et alassent destruire celz qi le despisoient . Li troi hauz homes pristrent assez chevaliers et serjanz et viandes , si mistrent es nes et tout ce q ' il cuidoient qi mestier lor deüst avoir a longuement demorer . Puis entrerent enz , si firent drecier lor voiles ensom les maz et li venz s ' i feri qi tost les ot fet departir del port de Costantinoble . Et qant il orent grant piece coru par mer et il vindrent pres de la contree de Lisce , une tempeste lor vint granz et orible si qe por pou q ' il ne perissoient . Et por ce ne porent il aler avant ne parfere lor oirre q ' il avoient comencié , einz trestrent plus tost q ' il porrent vers terre et pristrent port en la contree dont seinz Nicholas estoit evesqes . Et qant il orent lor ancres getetes si com il est costume et lor nes furent asseür , dont les genz avoient ent grans poors sostenues , li jovenencel en issirent qi mout avoient desirré terre et alerent d ' une part et d ' autre esbanoiant . Li pluiseur en alerent a un chastel qi Lapres estoit apelez , ou il avoit feste et marchié et grant plenté de pluiseurs avoirs , si comencierent a prendre a force ce q ' il avoir i voloient , car ce est costume a ceus qi vont en ost q ' il cuident qe totes les choses q ' il truevent soient abandonees a eus . Qant ce virent cil del païs qi la estoient assamblez , il furent de tot lor pooir encontre , si comença la noise a croistre et la mellee , tant qe la novele en ala a la cité de Patere qi pres estoit del port ou il estoient a . . liues . Lors s ' esmurent tuit cil de la cité por aler aidier a ceus de la contree et adont i estoit seinz Nicholas li beneüreus evesqes qi s ' esmut por la noise abessier ne ne fina , si vint au port ou les nes estoient . La trova il les trois princes qe je vos ai devant nomez . Et qant il les ot saluez , il parla a eus et si lor dist : Beaus signors , qui estes vos et de quel contree ? Venez vous por pes en cest païs ou por guerre ? Cil respondirent et si distrent : Seinz peres , nos ne volons se pes non , mes tempeste nos a ici amenez en vostre terre . Nos somes a l ' em ﻿ pereor qi nos envoie seur genz qi li sont rebelle et qi despisent sa signorie et sa puissance . Por ce vos proions nos qe vos nos metez en vos orissons , si qe nos puissons ceste chose bien parfere . Dont lor proia seinz Nicholas li bons confessors q ' il venissent ensamble o lui a la cité ne si ne desdeignassent mie sa beneïçon ne sa compaignie . Il li otroierent et si deffendirent a lor genz qe mes ne forfeïssent en la terre . Einsi furent apesiez de l ' une et de l ' autre partie , si repairierent li un a la cité et li autre as nes au rivage . Qant ce fu fet et seinz Nicholas s ' en repairoit vers la cité ensamble o les . . hauz homes por honeur fere , pluiseurs genz de la cité , femes et homes , vindrent encontre lui et si li distrent : Sire seinz hom , se tu fusses en la cité orendroit , l ' en n ' i ocesist mie . . chevaliers a si grant tort com Eustaces le concele les fet ocirre et por ce sont dolenz li citoien qe vos n ' i estes mie , car il savoient bien qe par vos eüssent il secors et aïde , car li conceles est si avuglés par les granz dons qe lor enemis lui ont fet qu ' il s ' asent bien a lor mort et a lor martyre . Qant li seinz hom oï cez paroles , il fu de grant pitié meüz et espris , si proia les . . princes q ' il ensamble o lui enmenoit q ' il enforçassent lor aleüres et eus si firent . Tantost com il furent entrez en la cité , seinz Nicholas demanda as genz q ' il encontra se cil qe l ' en devoit ocirre vivoient encore . Et il respondirent et si distrent : Seinz peres , haste toi , car il sont encore vif en la place devant l ' eglisse Cressencii et Dyoscori qi furent martyr . Lors s ' en corut li seinz evesqes tresq ' a la et qant il i vint , si ne les trova mie . Lors demanda a ceus qi la estoient ou cil erent . Il li distrent q ' il estoient ja menez defors la porte ou l ' en ochioit ceus qi a mort estoient juchiés . Dont s ' en corut li seinz evesqes tresq ' au liu qi ensigniez li estoit , encore fust il lassez de la grant voie q ' il avoit alee . Qant il i vint , il trova les . . jovenceaus qui ja estoient ajenoilliez et avoient les iols bendez , si come por mort reçoivre , et cil qi ocire les devoient tenoient les espees traites et apareilliez por meintenant ferir . La pot l ' en bien prover qe la parole est voire qe li prophetes dist : Li justes qi en nostre Signor a fiance ne doute nule chose . Car li seinz evesqes ne douta mie terriene poesté , einz corut a celi sanz poor qi tenoit l ' espee , si li toli et si deslia ceus qi la mort atendoient proceine ne onqes nus de toz les serjanz qi la estoient por ceus ocirre de par le conselle ne li oserent mot dire , car il savoient bien q ' il estoit seinz hom et puissanz de par nostre Signor Jesu Crist . Lors s ' en ala a la meson au consele et granz pueples ensamble o lui , car totes les genz l ' amoient seur toute creature por sa grant doceur et por sa grant misericorde . Qant il vint a l ' entree , il trova les portes closes , mes l ' en li defferma plus par force qe par volenté , car bien saciez s ' il conmandast la meson a ardoir ou a abatre a ceus qi ensamble o lui estoient , q ' il mout volentiers le feïssent par son comandement ne ja por signorie qe li conseles eüst seur la cité et seur les genz ne s ' i gardassent . Dont fu noncié au consele Eustaces qe seinz Nicholas li evesqes venoit a lui et li conseles ala encontre lui , si le salua , mes li seinz hom n ' adeigna mie mout son salu , por ce q ' il le voloit chastier par ses paroles , einz li dist : Enemis Deu qi la vraie loy trestornes a ton pooir et qi ceus qi riens n ' avoient meffet voloies ocirre , conment m ' oses tu regarder en la face , qi tel felonie voloies fere ? Chetis , por qoi n ' as tu retenues les paroles nostre Signor qe oz et entenz chascun jor , et qi dist : Ne juches mie le juste et celi qi mal n ' a fet a estre dampné ? Li conseles respondi au seint home et si li dist : Serz Deu , por qoi m ' aparoles tu en tel maniere ? Et por qoi t ' aïres tu en tel maniere a moi et corroces sanz ce qe je l ' aie deservi ? Saches bien que Eudoxius et Symonides , li dui plus haut home de ceste cité , font plus a reprendre qe je de ceste chose , car il estoient plus engrandes qe je de ceus faire ocirre . Li seinz evesqes respondi encontre au consele et si dist : Symonides ne Eudoxius ne te menerent mie a ce qe tu sosfrisces si grant felonie , mes la grant covoitisse de l ' or et de l ' argent qi dedenz ton cuer est mise . Et si me croi bien de ce qe je te dirai qe li tens vendra qe l ' empereur saura coment tu governes ceste contree ne mie governes , mes destruiz , et si te rendra solonc ton fet la deserte . De tieus paroles et d ' autres laidenja li seinz hom le conseile , tant qe li troi haut baron qi ensemble o lui estoient venuz li proierent q ' il lessast atant ester et si li pardonast cest meffet por l ' amor d ' eus . Li seinz hom lor otroia mout doucement et si recomença a adoucier le conseile par debonaires paroles devant toz ceus qui la estoient . Et li seinz evesqes enmena les . . hauz princes ensamble o lui mengier , si com ceus qui il voloit grant honeur faire . Et aprés mengier , qant il orent sa beneïçon receüe , il se partirent de lui par grant amor et revindrent a lor nes , si entrerent dedenz a grant joie . Qant il orent lor choses atornees , il se partirent del rivage et alerent tant q ' il vindrent en la terre ou il devoient aler et firent tant qe ceus qi contre l ' empereor estoient atornerent il si par lor forces q ' il les menerent a la volenté l ' empereor et les sosmistrent a son service . Qant il orent tot ce fet , il re ﻿ pairierent tant q ' il revindrent arriere a la cité de Costentinoble . Tantost com il furent arrivez , vindrent toz ceus de la cité encontre els : chevalier , serjant , dames et borjois et damoiseles . Meïsmes li empereres cui besoigne il avoient bien faite les honora seur toz les autres et les rechut en son palés , mes li deables qi envieus est seur tote humeine lignie fu dolenz de l ' oneur et de la joie qe li empereres fesoit as preudomes qui mout estoient hauz barons . Ne demora mie mout , einz porchaça tant et quist q ' il ot trové malvés homes et envieus qi des . . princes orent envie et q ' il se porpenserent q ' il porchaceroient ou lor mort ou lor honte . Qe vos diroie je plus ? Il trestrent au prevost qi avoit non Albanies et regarz estoit de la cité aprés l ' empereor , si li distrent qe cil troi prince avoient juree la mort a l ' empereor si qe bien le savoient et qe ja tantost li tens ne vendroit q ' il le peüssent fere q ' il lor desirier en aempliroient . Or poez oïr grant traïson et mortel envie porparlee . Li prevoz ne les en creoit mie bien et cil l ' en donerent tant or et argent q ' il l ' orent atorné a lor voloir et a lor ensivance . Quel chose est ce qe l ' en ne puisse constreindre par l ' escommeniee famine d ' or et d ' argent ? Li prevoz en fu deceüz par les granz dons qe cil l ' en firent , si trest a l ' em ﻿ pereor et si li dist et conta en ceste maniere : Tres hauz sires par cui governement toz li mondes se repose em pes , li envie del deable qi est semence de tote felonie a enverz vos esmeüz enemis de cuer si qe je le sai bien certeinement et sanz doutance . Et por voir le saciez qe li troi prince qi vos envoiastes vos enemis destruire sont encontre vos et si vos guaitent et qierent compaignons et amis cui il promettent a essaucier de granz richeces . Et por ce qe je le sai certeinement , si le vos sui je venuz dire , por ce qe Dex et vous ne m ' en seüssiez malgré ne qe je n ' en fusse encheüs en vostre ire , car cil qi font le mal n ' en sont mie tant seulement coupables , mes cil aussi qi le consentent . Et ceste chose ai je seüe et entendue par lor compaignons qi tote l ' oevre m ' ont contee et dite . Qant li empereres oï et entendi cest afaire , il fu corrociez outre mesure , si comanda a prendre les . . princes et a metre em prison en sa chartre , tresq ' a lendemein q ' il les feroit ocirre . Qant vint a lendemein , li empereres fu ensigniez de pluisors afaires , si com je cuit , ﻿ par la volenté de nostre Signor . La chose demora ne sai qanz jorz q ' il avoit devisee . Et li traïteur qi ceste chose avoient porparlee revindrent au prevost et si li raporterent molt granz dons et distrent : Coument est ce qe voz nos enemis avez tant lessiez en vie ? Cuidiez vos qe vos ne puissiez fin metre a rapaier l ' empereor se voz les aviez en la chartre fez ocirre ? Sachiez qu ' il ont lor compaignons mandés et semons et si cuident de ceenz issir et aemplir la felonie q ' il ont porpensee . Et por ce te covient esforcier et si t ' en est bien besoinz et mestiers q ' il ne puissent parfaire l ' oevre qe nos ne voudrions meesme mie . Il nos pesera qe nos avons veillié por ta pes et si en periras aussi sanz atarjance . Qant ce oï li prevoz , il fu constrainz plus por le desloial don qe cil li avoient fait qe por autre chose . Lors trest a l ' empereor et si li dist : Beaus sire , cez mauvez homes qe vostre pitié lait tant vivre ne finent de tenir mauvez conseuz a lor compaignons et porpenser coment il vos puissent mal fere . Et bien sachiez certeinement q ' il ont tieus compagnons qi bien lor cuident aidier , qe se il estoient fors , q ' il vos ociroient qi estes mes sires . Qant li empereres oï ce qe l ' en li amentevoit sa mort en tel maniere , il fu pleinz de si grant derverie qe sanz demande et sanz juchement comanda les . . hauz princes a ocirre . Qant li mauvez prevoz qi pleins estoit d ' avarice qe Dex het plus qe nul pechié qi soit el monde oï cest comandement , il fu mout liez , si envoia a celui qi gardoit la chartre et si li manda q ' il gardast ces . . princes mout bien et si les dessevrast des autres prisons qi laienz estoient , car tantost conme la nuit seroit venue , il les feroit ocirre coiement . Cil qi gardoit la chartre estoit mout bons hom et pleins de grant misericorde , Ylariens avoit non . Qant il oï le mandement au prevost , il ala a la chartre et si parla de mout dolent cuer as . . princes et si lor dist : Beaus signors , je voudroie qe je ne vos eüsse onqes veüs ne coneüz . Lors comença mout durement a plorer et si dist : Parlerai je ou je me tairai ? Parler m ' estuet a vos , ja soit ce qe je ne le face mie volentiers , car nus ne doit volentiers tel parole dire . Saciez qe la sentence est venue de l ' empereor qe vos soiez ocis anuit en ceste nuit sanz plus atendre . Et por ce pensez d ' ordener vostre chose , qe vos ne les deguerpissiez mie sanz devisance faire . Qant li troi haut home oïrent ceste parole , il furent mout espoentez et comencierent a gemir et a plorer et lor cheveus a detraire et a descirer lor vesteüres et si crioient a hautes voiz et disoient : Hé ! Dont vient ceste cruautez et ceste forsenerie qe nos muirons einsi sanz juchement et sanz reson et sanz droiture ? Ceste cruiautez est mout grant et ne onqes mes ne fu oïe si grant . Qant il orent mout longuement gemi et ploré , Nepotiens , li uns des trois , recorda dedenz son cuer coment seinz Nicholas avoit delivrez les . . jovenceaus de la mort qi assez leur avoit esté procheine . Lors comença a sospirer et puis si dist : Beaus Sires Dex , hautismes rois , secor a ces chetis qi doivent perir et rechoif me humle proiere non mie por nos merites , mes por les merites seint Nicholas ton serf , si qe nos soions secorus et delivrez par s ' aïde de la cruele sentence ou nos somes , aussint com nos veïmes les . . jovenceaus delivrer de la mort par s ' aïde et s ' il n ' i puet estre corporelment , nos creons bien qu ' il puet aidier spirituelment ceus qui en lor besoing le reclaiment . Beaus Sire qui fes la volenté de ceus qi te criement , delivre nos par ses seintismes proieres . Einsi disoit Nepotiens et si compaignon aussint et si crioient a une voiz tuit ensamble : Seinz Nicholas , aïde nos ! Ja soit ce qe tu ne soiez en nostre presence , proie por nos , si qe nos puissons encore veoir ta face et besier tes piez seintismes . Or poez oïr la grant pitié et la grant doçor de nostre Signor qi ceus secort et aïde qi par bon cuer le reclaiment . Et qi fu ce onqes qi par bon corage li reqist aïde et ne li trova ? Et qi li requist misericorde et ne li recovra mie ? Ce ne fu onqes nus qui en lui eüst fiance . Ce esproverent bien cil troi haut home qi a lor grant besoing li reqistrent aïde . Encore adonc estoit seinz Nicholas en vie et nostre Sires oï aussi bien les proieres de ceus qi le reclamoient com s ' il fussent ensamble o lui en parmenable regne . La nuit c ' on devoit ocirre les . . princes , se coucha li empereres en son lit et li prevoz el suen lit a son ostel . Qant li em ﻿ pereres fu endormiz , la semblance de monsigneur seint Nicholas s ' aparut devant lui en avision et si li dist : Costentin , por qoi as tu a tort fet prendre les . . princes qe tu tienz en ta prisson et por qoi les comandas tu a ocirre sanz ce q ' il l ' aient deservi en nule maniere ? Lieve sus isnielement et si conmande tost q ' il soient delivré et se tu ce ne vieus fere , je proi le celestiel Roi q ' il de toi me venge et q ' il lest tele bataille venir seur toi , qe tu soiez ocis et qe ta char soit viande as oiseaus et as bestes sauvages . Quant ce oï li empereres , il dist : Qui es tu et de quele auctorité qi a ceste heure ies entrez en mon palés et tieus choses m ' oses dire ? Il respondi : Je sui Nicholas , pechierres , evesqes de la cité de Myerre . Qant il ot ce dit , si s ' en ﻿ parti et ala au prevost , si li dist en ceste maniere : Albanies , dervez de pensee et perduz de sens ! Quiels besoinz estoit il a toi qe tu porchaçasses par covoitisse qe li troi prince fussent destruit qi ne l ' avoient mie forfait ? Va isnelement , si les delivre de la chartre et se tu ce ne veus faire , je deproi la majesté del parmenable Empereor , et si le m ' a ja otroié , qe ton cors porrisse tout et soit mengiez de vers et ta mesnie soit tote destruite . Qant ce oï li prevoz , il dist : Qi ies tu qi si durement me manaces ? Il respondi : Saces qe je sui Nicholas , evesqes de la cité de Myerre . Et qant il ot ce dit , il s ' esvanui de devant lui . Adont s ' esveillierent li empereres et li prevoz de l ' avision dont il erent espoentez et manda li uns a l ' autre isnelement ce q ' il avoient veü . Tantost com il fu ajorné , manda li em ﻿ pereres le prevost et ses hauz barons et si fist venir devant lui les . . princes qi en prison estoient . Et qant il les vit , il lor fist molt cruel semblant et si lor dist : Ques ars enchanteresses savez vos qi si nous avez anuit enfantosmez et par fantosme degabés ? Cil furent esbahiz et espoentez de tel demande , si ne respondirent noient . Et li empereres lor redist : Dites nos quel sont vostre enchantement . Nepotiens dist et respondi por ses compaignons mout poorosement et si dist : Tres hauz empereres a cui Dex a otroié le regne a governer , ja ne puist il avenir qe nos soions estruit ne doctrinez de l ' escomenié art d ' enchanterie ne onqes , biaus sire , ne nos mellames de tel maiestire retenir ne aprendre et bien disomes qe nos ne somes mie fourfait de nule creature par coi nos doiomes mort reçoivre . Dont parla li em ﻿ pereres et si dist : Conoissiez vos nul home qi Nicholas ait non ? Qant cil oïrent nomer seint Nicholas , si tendirent lor meins vers le ciel et si crierent a hautes voiz et si distrent : Beaus Sire Dex qui seinz Nicholas aeure , tu ies beneïz , car tu ne deguerpiz mie ceus qi en toi ont fiance . Beaus Sire , delivre nos de ceste fause traïsson qe l ' en nos a sus mise par les merites seint Nicholas , si com li . . jovenceaus en furent delivrez qe nos veïmes . Qant ce oï li em ﻿ pereres , il lor comanda q ' il se teüssent et si li deïssent qi il estoit et de quel lignie et se ce estoit voirs q ' il en disoient . Nepotiens respondi isnielement a l ' empereor et si dist : Empereres , saches q ' il est seinz hom en totes choses et qe par lui creons nos estre delivré del peril ou nos somes . Lui apelasmes nos et nos sentons ja s ' aïde et si creons bien certeinement q ' il est vrais sers nostre Signor damerleà corriger en Damedé ? qant nostre Sires nos a por lui oïz et entendus qi si est en lonteignes terres et ensus de nos . Ce dist Nepotiens et puis si comença tot meintenant a raconter a l ' empereor de com grant humilité messires seinz Nicholas estoit et de com grant bonté et si lor conta tot en ordre conment il avoit delivrez les . . jovenceaus dont je vos ai conté arriere . Qant li empereres oï cez choses conter et dire , il s ' en esmerveilla mout et por la grant bonté q ' il ooit dire de monsigneur seint Nicholas et retraire , parla il as . . hauz homes et si dist : Alez vos ent et si rendez graces au seint home et a nostre Signor par cui voz estes delivrez et si porterez au seint home de mes choses : une pierre par merveilleus art en or assise et . . vessiaus d ' or mout bien ovrez et aornez de riches pierres . Et si li dites qe por m ' amor les reçoive et q ' il ne me manace mie , einz proit por moi , car je ferai molt volentiers ce q ' il comandera et si proit le Signor de tot le monde por la pes de nostre reigne . Aprés ce ne demora gueres de tens qe li troi prince murent por aler a monsigneur seint Nicholas a totes les choses qe li empereres li envoioit et tant alerent q ' il le troverent en la cité de Myerre si com je cuit . Tantost com il vindrent devant lui , si se lessierent cheoir a ses piez . Et li comencierent a besier et por la grant joie q ' il avoient crioient a hautes voiz et si disoient : Tu ies amis Deu , toi doit l ' en loer , car por toi somes nos delivré de la mort . Qant il orent ce et autres choses longuement dites , il raconterent a seint Nicholas tout si com avenu estoit et si li donerent ce qe li empereres li envoioit et les lettres meesmement l ' empereor a enseignes . Qant seinz Nicholas entendi ce , il tendi ses meins vers le ciel et si comença a loer le Sauveor del monde , si dist : Beaus Sire Dex , tu ies granz et esmerveillables en totes choses et nule fins n ' est de ta grandeur . Tu ies riches en totes choses et tu seus fes les granz merveilles . Qant il ot ce dit , il se torna vers les hauz homes , si les prist a ensignier et a doctriner des comandemenz et des Escritures et qu ' il donassent de lor choses largement por nostre Signor as povres et as besoigneus . Dont firent li troi prince lor cheveus tondre qi en la chartre lor estoient creüs . Et qant il orent soujorné ensamble o seint Nicholas tant com il lor plot , si pristrent sa beneïçon , si s ' en repairierent a grant joie en lor contrees loant et beneïssant nostre Signor Jesu Crist qi vit et regne par toz les siecles des siecles parmenablement . Ci comence uns autres miracles Aprés ce avint de . seint . Nicholas qe une feme avoit un fil cui li deables avoit entré el cors , si le traveilloit molt cruelment , si q ' il a ses dens desciroit totes ses vesteüres . Cele feme estoit d ' une vile qi avoit non Quaparse . De cele vile s ' esmut ensamble o son fil , si ala tant q ' ele vint a Crobe une meson de seint Michiel l ' archangele et la estoit seinz Nicholas adonques . Qant ele i fu venue , si se lessa cheoir as piez de seint Nicholas , si li dist tot em plorant : Serz Deu , aies merci de cest mien fil chetif cui li deables est entrez el cors et le travaille trop cruelment . Qant seinz Nicholas vit la feme qi si ploroit , si en ot grant pitié . Lors prist la mein de celui qi estoit fors del sens , si li soffla en la bouche et tantost s ' en issi li deables par la vertu nostre Signor et par les merites monsigneur seint Nicholas , que plus n ' i osa demorer . Et cil fu gueriz de sa male aventure , si repaira en son païs a grant joie entre lui et sa mere , beneïssant nostre Seignor et seint Nicholas . Si com messires . seinz . Nicholas delivra une feme del deable Une autre fois avint qe une feme d ' une vile qi Necapolie estoit apelee estoit fors del sens par le deable qi grant envie a seur tote humeine lignie . Cele feme prist ses maris , si le mena au leu ou messires seinz Nicholas arrestoit adonqes et qant il i vint , si li cheï as piez et si li dist : Home Deu , soceur a ceste chetive feme , car li deables le tormente molt griefment et travaille . Lors se coucha messires seinz Nicholas en orissons envers nostre Signor por celi et tantost com il l ' ot finie , li issi li deables del cors , si fu sanee . Cil qi ce virent en gracierent nostre Signor et la dame repeira a sa meson tout loant Deu et seinte Syon . Seinte Syon estoit apelee l ' abeïe qe seinz Nicholas avoit fait faire . Et la estoit il adonques , car il i sejornoit plus volentiers qu ' en autre leu por ce q ' il l ' avoit estoree en l ' oneur Deu et sa glorieuse mere l ' abeïe et la meson . Uns autres miracles Aprés ce n ' ot mie lonc tens avint en un qaresme qe uns hom qi Nicholas avoit non et si estoit d ' une vile qi Sivine estoit apelee vint a monsigneur seint Nicolas atout un malade q ' il aportoit devant lui seur un cheval , car il estoit entrepris de tele enfermeté qe palezinz li avoit tolue tote la force de ses membres . Qant cil hom qi le malade aportoit vint devant le seint home , si se mist a terre a jenous et si dist : Nicholas , home Deu , proie a nostre Signor por ce chetif home qe Dex le gart et ait merci de lui par tes orissons et par tes proieres . Qant seinz Nicholas vit celui entrepris de si grant enfermeté , il en fu molt dolenz , si prist de l ' uile qi tout adés ardoit le diemence , si li oinst tout le cors et les membres et puis fist s ' orisson a nostre Signor et tantost fu cil sanez et si ot santé recovree de toz ses membres entirement . Et tantost com il ot de seint Nicholas receü beneïçon , il retorna arriere nostre Signor loant et graciant qui misericorde il avoit receüe et trovee . Uns dervez . Uns autres miracles fu amenez , n ' ot mie lonc tens aprés ce , a seint Nicholas qi par le deable estoit si traveilliez q ' il hurtoit sa teste a pierres d ' une part et d ' autre , si q ' il avoit pluiseurs plaies qi totes estoient sorsamees et pleines de vers qi contre val le viaire li cheoient . Trois homes l ' amenerent tresqe devant seint Nicholas qi molt docement proierent au seint home q ' il a nostre Seignor deignast fere ses orissons por celui qui grant mestier avoit de secors et aïde . Et si disoient : Nicholas , sers Deu qi Sires est seur tote creature , regarde la doleur de cest home et si proie por lui a nostre Signor q ' il puisse eschaper de ceste misere ou il est et avoir misericorde . Lors seigna seinz Nicholas celui a sa mein , si le gueri et delivra de la doleur q ' il soustenoit de la derverie q ' il avoit longuement eüe . Cil s ' en repera seinz et haitiez beneïssant nostre Signor qi a son confessor avoit si grant grace donee . Dementieres qe messires seinz Nicholas estoit essauciez et reclamez em pluiseurs lieus de tieus miracles et d ' autres dont nostre Sires li avoit la vertu donee , le prist enfermetez par qoi il se parti de ceste vie et ala en la gloire parmenable , en la vie qi ja ne prendra fin . Qant li seinz hom senti la maladie par qoi il li covenoit paier la dette de la mort qe nule creature ne puet trespasser morteus , il comença ses orissons a fere assiduelment et si proioit a nostre Signor qe il ses seinz angeles envoiast a lui por reçoivre l ' ame q ' il li avoit comandee . Et si com il estoit plus ententis en ses proieres , il regarda , si vit les glorieus angeles qi a lui venoient . Dont enclina le chief et si fist sor lui le signe de la seinte croiz et puis si comença a dire les . . psalmes del sautier en ceste maniere : In te , Domine , speravi . Non confundar in eternum , in justicia tua libera me et eripe me . Inclina ad me aurem tuam et salva me . Esto michi in Deum protectorem et in domum refugii ut salvum me facias et propter nomen tuum deduces me et enutries me . In manus tua , Domine , commendo spiritum meum . Redemisti me , Domine , Deus veritatis . Et qant il ot ice dit , il rendi sa seintime ame enz es meinz des seinz angeles qi devant lui s ' estoient aparu . La estoient Archemius et Chemelaus , seintisme prestre , et Nicholas qi arcediacres estoit mout preudom et de seinte vie et si autre clerc q ' il besa toz ainçois qu ' il rendist l ' ame . Qant seinz Nicholas fu departiz de cest siecle por aler au celestiel regne , les voiz des angeles furent oïes joïssanz et esleeçanz aussint com por conforter ceus qui de sa mort avoient tristrece . Tuit cil de la cité de Myerre demenoient doleur por la defaillance de lor bon pasteur , lor bon pere . Li clerc et li moine le ploroient . Grant criee i avoit d ' omes et de femes qi lor cheveus errachoient et desciroient lor vestemenz , si se plaignoient de ce q ' il avoient perdu lor bon pere et le deffendeur de lor contree . La ne s ' assemblerent mie tant solement les genz des procheins chasteaus environ la cité , einz vindrent de par tote la region homes , femes , viel et jovene et si i vint Phelippes li seintimes evesqes de la cité de Feliton por ensevelir le cors del seint home . Cil Phelippes evesqes et cil Nicholas arcedyacre li laverent le cors et si li clostrent les iols et covrirent sa glorieuse face del suaire . Hylarions qi seintismes hom estoit et li arcedyacres Nicholas le porterent mout dignement et par molt grant reverence , si com droiture estoit , tresqu ' a sa sepouture . Et qant li services fu finez tieus com il est establis par les seinz peres a faire , li evesqes Phelippes le coucha en sa sepouture mout glorieusement et molt seintement . Et la a fait nostre Sires por lui ja meint beau miracle et fet encore tresq ' a hui cest jor , aussi com s ' il estoit encore en vie . Et si ne fait mie tant solement les miracles la ou son cors gist , mes en trestoz les leus ou il est apelez en la mer ou en terre . Il trespassa de cest siecle el mois de decembre as octaves ydes et adonc estoit Justiniens empereres qi crestiens estoit et nostre Signor cremoit et amoit et . . anz avoit et . . qe nostre Sires avoit receüe passion et seinz Machaires estoit adonc apostoiles de Rome . Li cors de seint Nicholas fu enseveliz et enfoïz en sa seinte meson de seint Syon en la destre partie de l ' eglisse et si ot riche sepouture et haute , si com il covenoit a si seintime evesqe . Et de sa sepouture nessent . . fontenieles , si com nos meïmes avons veü et esgardé . L ' une au chief et l ' autre as piez . Cele del cief si est de si seintisme oile par coi pluseur enferm sont gueriz de lor enfermetez par ce q ' il en estoient enoinz . Et cele as piez si est de si tres clere eve dont li malade reçoivent santé sanz doutance qant il la boivent . Et cele glorieuse meson de seinte Syon ou messires seinz Nicholas , li beneoiz confessor , estoit enfoïz avoit mout de hautes reliqes , car il i avoit de seint Jehan Baptiste et de seint Estiene le premerain martyr et de seint Theodore le martyr et de seint Serge et de seint Bace qe Antiocus li duz fist ocirre por le non nostre Signor q ' il preeçoient . Et si i avoit de . . martyrs qe Lucius fist ocirre en Armenee la petite en la cite de Sebasté . Aveuqes ceus gisoit li cors de monsigneur seint Nicholas qui por nos mesfez voelle proier assiduelment a nostre Signor . Puis qe messires seinz Nicholas trespassa de cest siecle et q ' il fu alez a nostre Signor , ne cessa la tombe ou ses seintismes cors gisoit de decorre de liquieur et d ' uile , si com je vos ai devant dit , et fet encore . La venoient li malade de totes parz , languereus , clop , avugle , contrez , sourz et muz et dervez . Et tantost com il avoient esté oinz de la licuieur de l ' uile et beü de la fonteine , si recevoient santé de quele onques enfermetez il fussent constreint . Un autre miracle de sa tombe Aprés ce ne sai combien de tens avint q ' il ot un evesqe en la cité de Myerre qi fu chaciez de la cité et envoiez en essil par le prevost qui justiçoit cele contree de par l ' empereor . Et tantost com cil evesqes en fu chaciez a force , si com je vos ai devant dit , lessa la tombe monsigneur seint Nicholas a rendre l ' uile et la clere fonteine dont meint languereus avoient receüe santé ne onqes puis n ' en issi goute , tresq ' atant qe li evesqes fu revenuz et mis en son propre siege et en sa signorie . Et lors recomença l ' eve clere a corre et li huiles de la tombe si com il font encore . Or poez vos oïr et entendre , vos qi escoutez de com grant merite seinz Nicholas fu , qant nostre Sires qi sires est de tote creature li essauça son non et acrut toz tens plus et plus par totes terres si com li mons s ' estent . le miracle del marcheant qi offri la Adonc en cel temporie coupe qe la renomee estoit loing et pres si granz des hautes oevres et des granz miracles monsignor seint Nicholas et qe les granz torbes des riches genz et de povres i venoient de par totes les dyverses parties del monde en pelerinage , uns riches hom marcheanz estoit qi avoit a costume a venir a lui chascun an et la fere ses orissons devant le cors del seint confessor et puis si s ' en repairoit arriere par mer toz joianz en sa contree . Dont avint un jor qe cil riches hom i fu venuz si com il avoit a costume . Qant il fu revenuz a son ostel , il ala a un ovrier mout bon orfevre et molt bon ovrier et si li porta or assez , si li devisa un vessel d ' or a fere q ' il avoit voé a monsigneur seint Nicholas a doner a son service fere , qant il fu en orissons devant sa tombe . Li orfevres prist l ' or et comença a ovrer ﻿ par mout grant deligense , si com il covenoit faire aveuc si haut home a cui l ' oevre estoit voee et comença le vessel a orner de pieres precieuses de pluisors manieres , si qe l ' oevre en fu mout enbelie . Et tant i ovra li orfevres q ' il s ' esmerveilla , qant l ' oevre fu parfinee , coment il avoit de ses meins si bien ovré et dont li engiens li estoit venuz et la maniere . Qant tot ce fu fet , li orfevres rendi au riche home le vessel selonc le pois q ' il li avoit livré . Li riches hom le resgarda et si s ' esmerveilla mout de l ' oevre et loa molt durement l ' orfevre . Lors pensa q ' il en feroit un autre feire autel a oés monsigneur seint Nicholas et celui retendroit a son oés , por ce q ' il le veoit si bien ovré et si riche . Or poez oïr qe covoitisse l ' avoit si sourpris q ' il n ' entendoit mie ce q ' il avoit voé a seint Nicholas en cui honeur li vesseaus estoit fez . Li riches hom qi ce vessel riche avoit empensé a retenir reprist autant d ' or com il avoit eü en celui , si rala a l ' orfevre , si li proia en totes manieres q ' il un autel vessel li feïst a oez seint Nicholas , car le premerein voloit il retenir a son oés por la richesce de l ' oevre . Qant li orfevres le vit , il prist l ' or et les pierres precieuses volentiers , si les emporta ensamble o lui et puis comença l ' or a fondre , si com resons est et droiture , et a batre , mes n ' en pot onques oevre feire a sa volenté ne qui li peüst plere . Qant il vit ce , si repeira au riche home et li rendi l ' or q ' il li avoit charchié et les pierres , si li dist qe por nul pooir q ' il eüst ne pooit il oevre feire qi fust plesanz ne honorable . Li riches hom qi sa covoitise ne deguerpi mie dist q ' il porteroit a monsigneur seint Nicholas l ' or et les pierres . Einsi remest la chose tant qe ce vint au chief de l ' an q ' il s ' atorna por aler a monsigneur seint Nicholas si com il avoit a costume . Dont fist apareillier sa nef et fist dedenz metre qanqe mestiers lor estoit et besoinz . Qant ce fu fet , il entra dedenz et sa feme et ses fiuz et ses serjanz et assez de sa mesnie , et puis drecierent leur voiles , si se partirent del port tost et isnielement , car il orent bon vent et droiturier . Si com il s ' en aloient einsint par mer , grant soif prist le riche home , si comanda a son fil q ' il li aportast le vin el riche vessel q ' il avoit fet fere , car il amoit tant ce vessel q ' il ne le lessoit nului atouchier fors son fil et sa feme . Li jovenceaus prist le vessel , si le vout refroidier de l ' eve . Et si com il le volt fors geter , il li eschapa de la mein et cheï en la mer par aventure . Li enfes en fu esmaiez , si tendi ses braz et ses meins ﻿ parmi le bort de la nef por reprendre le et por le haste q ' il ot li defaillirent li pié , si cheï en la mer et la nef qi tost coroit et de grant ravine l ' ot em pou d ' eure trespassé , si qe cil qi dedenz estoient n ' orent nule esperance de lui ravoir ne de retrover . Or poez oïr qe cil riches hom ot perdu son vessel et son fil par sa covoitisse . Et bien sachiez vos tuit cil qui m ' entendez qe encore sont il meint riche home qui perdent et perderont par les granz covoitises qu ' il ont . Que demande qi a assez ? Ja riches hom n ' iert assazez , Car com plus a et plus couvoite . Certes trop malement esploite Qi einsi fait , car ja n ' aura Joie qi trop covoitera Avoir , richesce a assambler , Car tot ce puet lerres embler Et morz tolir qui vait par nuit . Et l ' ome prent en son deduit Aussi bien come en sa dolor . Qi le bien fet s ' atent honor . Ja n ' i faudra qe il ne l ' ait , Qui q ' il soit bel ne qui soit lait . Por ce s ' i devroient tenir Li riches hom fu mout dolenz de son fil qu ' il ot perdu et la dame et toute la mesnie et demenerent si grant duel en la nef qe griez chose seroit del raconter et del dire , mes neporqant tant corurent q ' il vindrent au port ou il voloient ariver . Tantost com il furent fors de la nef , li riches hom et sa feme s ' en alerent tout plorant a la tombe monsigneur seint Nicholas et si mist l ' or qu ' il ensamble o lui portoit seur l ' autel , si com il avoit promis por le vessel a fere , mes tantost com li ors fu sor l ' autel , resailli il arriere enmi l ' aire del mostier , aussint com par desdaing . Quant ce vit li riches hom , il se coucha devant l ' autel , et si se clama coupable a haute voiz et raconta a ceus qi la estoient ce q ' il avoit fet tout em plorant , coment il avoit le vessel fet fere a oés monsigneur seint Nicholas qe il avoit retenu par covoitise et coment il l ' avoit perdu et son fil aussint . Si com il demenoit si grant duel devant la tombe seint Nicholas , si entra li jovenceaus qi ses fiuz estoit el moustier , si tenoit la coupe en sa mein qi li estoit en mer cheüe . Qant li peres et la mere et tuit cil qi la estoient le virent , il demenerent mout grant joie et rendirent graces et loenges a nostre Signor et a seint Nicholas . Li jovenceaus ala a l ' autel et si mist deseur la coupe qi li avoit esté voee et puis si lor raconta mout hautement c ' uns molt beaus viels hom s ' estoit aparus a lui qant il cheï en la mer et si l ' avoit recheü en ses braz et porté tresc ' au rivage et li avoit enseignié la voie au mostier seint Nicholas et puis si estoit de lui partiz . Dementieres q ' il contoit ces choses et autres , tuit cil qi l ' escoutoient ploroient de joie et si looient la grant douceur nostre Signor et le haut confessor seint Nicholas . Qant tout ce fu fet et li riches hom ot a seint Nicholas graces rendues et a nostre Signor de si tres grant miracle , il repaira arriere liez et joianz ensamble o sa mesnie en sa contree . Or rendons au seint home graces et a la grant misericorde de Deu qui chascun jor nos demostre les bones examples des seinz , por ce qe nos en amendons nos vies en faisant bones oevres et si nous otroit qe nos puissons parvenir en la gloire parmenable a sa destre . Amen . Del crestien Uns autres qui emprunta l ' or hom estoit en cel au Juif : tempoire adonques pleins de mout grant avoir de richesces , mes soventes foiz avient qe aussint com l ' en devient riche par engien et par aquerre , devient l ' en povre par mal garder et par mauvesement despendre . Cil hom dont je vos ai comencié a dire qi riches hom estoit se fia tant en sa richesce qu ' il ne prist garde en son afaire ne a quel fin il peüst venir . Tant ala la chose qi malement fu gardee q ' il vint a grant destrece de poverté . Qant il vit ce , si cremi mout q ' il ne li covenist aler mendiier devant ceus qi l ' avoient veü riche home , si vint a un Juif qi en la vile manoit mout riches , si li proia mout docement q ' il li prestast de son avoir , tant q ' il em peüst gaagnier et relever la povreté qi seure li estoit corue . Li Juif li dist q ' il li aportast gage sor qoi il li peüst croire . Cil respondi q ' il n ' avoit q ' il i peüst metre , mes s ' il voloit , il li meteroit seint Nicholas em pleige . Qant li Juif l ' oï , il ne refusa mie tel plege , einz dist au crestien : Je ne douç mie qe cil Nicholas qe tu me vius doner en pleiges ne soit bons hom et q ' il n ' ait fait meint beau miracle et por ce qe je sai bien q ' il est amis au grant Deu et ses feels , je te presterai mout volentiers , se tu veus , sour le raplegement de lui . Et je croi q ' il est hom de si grant auctorité q ' il ne me lairoit boisier en nule maniere . Dont s ' en alerent au mostier monsigneur seint Nicholas amedeus ensamble . Li crestiens mist sa mein seur l ' autel et si dist au Juif : Je te doing ma foi en gages et seint Nicholas em pleiges qe je te renderai au jor nomé ce qe tu me presteras a cest besoing . Dont se departirent del mostier , si s ' en alerent a la meson au Juif qi presta au crestien une grant piece d ' or seur ceste fiance . Et par la volenté de Deu et par l ' aïde seint Nicholas gaaigna tant li crestiens de l ' avoir au Juif q ' il revint a sa premereine richesce en assez petit de tens . Tant ala li tens qe li jorz vint qe li Juif dut ravoir ce q ' il avoit presté au crestien . Dont vint a lui li Juif et si li dist q ' il li rendist debonerement ce q ' il li avoit presté charitablement . Li crestiens li proia q ' il li donast un pou de respit et il li restoerroit molt bien la bonté q ' il li avoit fete . Li Juif fist au crestien ce q ' il li proia de bon gré et volentiers . Einsi li dona . . respiz , tant qe ce vint au qart q ' il li dist qu ' il li sousist sa dette . Li crestiens ot oubliee toute la bonté q ' il li avoit faite et li deables l ' ot si deceü q ' il noia au Juif ce q ' il li devoit et si dist q ' il li avoit bien sa dette souse et païe . Qant li Juif l ' oï , si fu esbahiz outre mesure , neporqant amonesta il le crestien une foiz et autres par mout beles paroles q ' il li rendist ce q ' il li devoit . Li crestiens respondoit adés et si disoit qe qanq ' il li devoit li avoit il bien rendu et paié . Tant ala ceste parole einsint qe li Juif vint a la justice de la vile et as sages homes , si lor conta et dist coment et par quele reson il avoit son or presté au crestien et si lor proia que solonc le jugement de la contree li feïst l ' en rendre . Li crestiens disoit encontre au Juif qe qanc ' onqes il li devoit li avoit il rendu entierement . Dont respondi la justice au crestien et si dist q ' il li covendroit cele dette rendre ou jurer seur seinz q ' il l ' avoit rendue . Li Juif dist q ' il li avoit presté seur la fiance seint Nicholas qi preudom estoit si com il creoit et se li crestiens juroit seur l ' autel q ' il li avoit doné en gages , il sofferoit bien la perte de l ' avoir q ' il li avoit presté , mes neqedent disoit il bien a cui il avoit presté son or et creü et q ' il en estoit bien certeins qe deceüs n ' en pooit estre par nule boisdie . Or poez oïr bone foi de Juif qi encore n ' estoit baptiziez , car il creoit bien qe Dex et seinz Nicholas ne sofferroient mie mauvés seremenz ne qu ' il perdit sa chose . Au jor qi fu establiz del serement prendre et reçoivre s ' assemblerent li Juif et autres pluiseurs ensamble o lui de sa loy et li crestiens et autres crestiens assez en sa compaignie . Li crestiens avoit fait par boisdie un mout beau baston , ausint come por porter en sa mein , tot chavé dedenz , si avoit bouté en la chaverie le nombre et le pois de l ' or qe li Juif li demandoit dont il devoit seur l ' autel le serement fere . Si com il s ' en aloient ensamble au mostier monsigneur seint Nicholas , li crestiens dona au Juif le baston en qoi li ors estoit repoz , si li proia q ' il li portast tresq ' a l ' eglisse et por ce le fist li crestiens q ' il peüst seürement jurer qu ' il en ses meins li avoit rendu la some de son avoir q ' il li demandoit . Or poez oïr come decevance qi estoit el crestien qui voloit deçoivre seint Nicholas et le Juif qi n ' i entendoit nul decevement ne nule boisdie et por ce q ' il n ' est nus savoirs ne nus engins coverz encontre nostre Signor , vos conterei je coment cele traïson fu aperceüe et descoverte . Li Juif qi noient ne savoit de cele chevance prist le baston en ses meins et alerent tant q ' il vindrent au mostier ensamble . La mist li chetis crestiens ses meins sor l ' autel et si jura sanz nule doute le serement dont il voloit le Juif deçoivre . Et puis se departi de l ' autel et trest arriere . Et li Juif dist : Or verrai je se seinz Nicholas cui je crui mon avoir me fera venjance de si grant fauseté come j ' ai veüe . Quant il ot ce dit , il issirent del mostier , si s ' en departirent . Si com li crestiens s ' en aloit vers sa meson tote la voie et li Juif d ' autre part vers la soie meson , si tres grant talent de dormir prist au crestien , qe s ' il ne dormist un petit , il cuidast bien morir erranment . Lors se coucha enmi la voie et si mist jouste lui le baston en qoi li ors estoit mis , car il l ' avoit del Juif repris , tresce q ' il se departirent de l ' eglisse , si s ' endormi par la volenté nostre Signor . Si com il gisoit com cil qi estoit entrepris de dormir , uns chars toz charchiez qe bués atreoient vint cele voie par aventure et tant q ' il parvindrent la ou cil gisoit . Li bovier qi les bués menoient bouterent celui assez por esveillier , mes ne porent ne lor char fere torner en autre partie , einz trestrent li buef maugré les boviers a force , tant q ' il menerent le char ﻿ parmi le ventre del faus crestien et si l ' ocistrent , et si combrisa et defroisça tout le baston qi joste lui gisoit en qoi li ors estoit repost . Tuit cil qi la estoient assamblé virent l ' or qi mis estoit el baston et bien fu coneüe chose a la justice et a tot le pueple de la cité q ' il avoit esté mis por le Juif deçoivre . A cele merveille veoir vindrent genz de totes parz et li Juif meesmement i vint et si reçut l ' or et prist devant les justices qui la estoient , car bien sorent et connurent qe cil boisieres l ' en avoit boisié et deceü par sa fauseté . Lors s ' en couru li Juif mout isnielement au mostier monsigneur seint Nicholas et qant il i vint , il dist : Seinz Nicholas , bons hom , je renç graces a toi de ce qe tu m ' as rendu feelment l ' or qe je crui sor la fiance de toi et tres or en avant te servirai je et honoerrai , si come mon signor et ami Deu , por ce qe tu n ' as mie soffert qe je fusse boisiez et qe tu m ' as si grant bonté faite sanz nule deserte , et se tu cest home ci resuscitoies ci devant moi par la grant vertu de ta merite , saces qe je croirai en nostre Signor Jesu Crist et tote ma mesnie et toz ceus de nostre loy qe je porrai atornerai je a creance de crestienté . Qant il ot ce dit , il se partirent d ' iluec tout parlant de ces choses qi estoient avenues . Et cil qi morz estoit se releva seinz et heitiez et ala au mostier monsigneur seint Nicholas , si se lessa cheoir devant l ' autel et si requist pardon de ce dont il estoit coupables et puis si s ' en repaira a sa meson arriere . Qant ce vit li Juif , il crut en nostre Signor isnielement et si fist baptizier lui et tote sa mesnie . Et tres ce jor en avant tant com il vesqui , servi il nostre Signor et honora mout benignement et monsigneur seint Nicholas . Or poez oïr et savoir qe mout avoit grant pitié dedenz le noble confessor qi si tost oï les proieres del Juif et aempli par sa misericorde . Or proions sa grant misericorde et sa grant douceur q ' il les nostres orissons port devant nostre Signor qi vit et regne parmenablement sanz fin . Puis avint Un miracle de . une autre foiz seint Nicholas qe Wandele , ce sont genz sarrasines , issirent d ' une des parties d ' Aufriqe et si corurent tant par mer q ' il arriverent en Calabre , por ce qu ' il voloient preer et ardoir la terre et la contree , si com il firent . Entre ceus avoit un Sarrasin qi en une meson trova une table non mie mout grant en qoi li ymage monsigneur seint Nicholas estoit painte tant seulement , mout bele et de mout honeste figure . Li Sarrazinz le prist , si le repost en son sein , encore ne seüst il qe ce fust , por ce q ' ele li sembla d ' onorable forme qant il l ' ot veü et esgardee . Puis s ' en repeira a ses compaignons qi les prisoniers crestiens enmenoient , si dist a l ' un des crestiens q ' il li enseignast cui cele figure estoit qi painte estoit en cele table si belement . Qant il ot ce dit , si li mostra l ' ymage . Qant li crestien la virent , il l ' enclinerent et si respondirent tout em plorant et distrent : Ceste ymage qe nos ici veons est monsigneur seint Nicholas qi est mout essauciez a Deu et au siecle par les hautes miracles et par les vertuz q ' il a fetes . Qant ce oï li Sarrazinz , il la repost isnielement por ses compaignons . Dont fu la terre pree , si s ' en ralerent li Wandele en Aufriqe arriere , si enmenerent prisons assez et avoirs et proies . Li Sarrazinz qi avoit l ' ymage de seint Nicholas s ' en repaira en sa meson ou sa feme l ' atendoit et sa mesnie . Cil Sarrazinz estoit changieres , riches de grant avoir d ' or et d ' argent et de dras de soie . Un jor avint q ' il porta ensemble o lui cele ymage , si le mist devant son change ou il avoit assamblé son avoir et sa richesce et puis si parla en tel maniere et si dist : Nicholas , prent garde a cest change et si garde mes choses , car j ' ai ailleurs ma besoigne a faire . Einsi parla et si s ' en departi il et lessa son change tot overt apertement . Larrons passerent iluec devant qi overt le virent , si distrent entr ' eus ensamble q ' il a la nuit i revendroient et prendroient totes les choses q ' il i troveroient . Einsi com il distrent , si firent , car la nuit emporterent l ' or et l ' argent et les dras ne n ' i lessierent riens nule qant il s ' en ﻿ partirent , fors seulement l ' ymage de monsigneur seint Nicholas qi defors estoit mise . Et bien sachiez , vos qi oez et entendez , qe ceste chose avint einsi par la volenté nostre Signor , por ce q ' il voloit qe l ' en seüst en la contree d ' Aufriqe apertement sanz doutance de com grant vertu messires seinz Nicholas estoit . Qant li Sarrazinz revint , il trova son change vuit et pree ne n ' i avoit nule chose fors seulement l ' ymage de seint Nicholas qi remese i estoit . Dont comença a plorer et grant doel a demener , si se torna vers l ' ymage seint Nicholas mout tristres , si le prist a apeler ausint com un home vivant et qui reson entendist et si dist : Hé ! Nicholas , bone garde mis a mon change , qant je t ' i laissai ! Qu ' en as tu fet ? Rent moi mes choses ou autrement je te baterai ja tant qe je te combrisserai ja tout . Et qant il ot ice dit , il coumença l ' ymage a batre . Qant il fu lassez de batre , il parla , si dist a l ' ymage : Certes je t ' arderai a flambe , se tu ne me rens mes choses . Li seinz confessor ot pitié de son ymage aussi com se l ' en batist son cors meïsmes . Lors s ' en ala mout hastivement la ou li larron departoient et devisoient les choses q ' il avoient emblees et prisses au change del Sarrazin et lors parla seinz Nicholas a eus et si dist : Hé ! Maleüreus et chetif , q ' avez vos fet ? Dont ne savez vos qe je estoie la ou vos feïstes cest mal et ceste felonie ? Dont ne vos esgarderent mi oel qant vous reubastes et tolistes cez choses et autres ? Lors lor aconta les choses et combien il en i avoit q ' il tolues avoient au changeur et prises au change et puis si lor dist : Saciez qe , se vos ne reportez totes les choses qe voz avez tolues et emblees el leu ou vos les preïstes , qant eles estoient en ma garde , je vous encuserai de vostre larrecin tot a ﻿ pertement , car par ce sui je mout griement batuz , qe les choses estoient en ma garde et si me creez qe se vos ne fetes mes comandemenz , je ne vos espargnerai en nule maniere qe je ne vos face demein ocirre . Qant li larron virent q ' il estoient einsi pris , il cuidierent qe ce fust aucuns hom de la cité qi les euïst porsivis , si furent molt espoentez et por la poor de la mort repristrent tout l ' avoir q ' il avoient emblé , si le reporterent par nuit au change dont il l ' avoient mauvesement aporté . Qant vint a la matinee , li Sarrazinz revint a son change , si trova son avoir et sa richesce , si fu si liez q ' il coumença a plorer por la grant joie . Lors prist l ' ymage , si le baisa mout doucement et si dist : Hee ! Seinz Nicholas , pius et droituriers et misericors sers au grant Deu , com tu ies hauz sires et granz et puissanz , qi ce m ' as fet qi sui Sarrazinz et sanz sens et sanz creance ! Lors s ' aparut messires seinz Nicholas a lui en forme d ' ome et si li mostra les traces q ' il avoit fetes en s ' ymage , si li dist : Esgarde qe tu m ' as fait por tes choses . Or i met une autre garde , car je ne les garderai jamés , se tu me vieus plus batre et se tu ne croiz en nostre Signor Jesu Crist . Et lors s ' esvanuï . Qant ce ot oï li Sarrazinz et vit , il crut en nostre Signor Jesu Crist et si fist baptizier lui et tote sa mesnie . Et si fist une eglisse en l ' oneur monsignor seint Nicholas ou il demora et sa feme et si fil , si loerent et gracierent Deu et seint Nicholas toz les jorz de lor vies . Et par cest miracle fu premiers messires seinz Nicholas coneüz en la contree et en la region d ' Aufrique et einsi acrut ses nons as genz qi n ' avoient mie receü baptesme qi le servent et honeurent encore . Et si ne cuiç q ' il soit nus leus en terre tant repost por qoi qe genz i habitent qe seinz Nicholas n ' i ait demostrees ses miracles et ceste chose ne tesmoigne mie tant seulement la contree de Grece dont il fu nez , mes tote la terre d ' Orient et totes les terres ou les estranges nations habitent qi sont de divers languages par toute Aufrique et cil de Lombardie . Et non mie cil tant solement , mes par tot le siecle a il eglisses et li fait l ' en festes et honeur por ce q ' il soit en aïde envers nostre Signor a ceus qi le servent et honeurent . Et por ce , beau signor , vos qi oez et entendez sa vie et ses miracles , li gardez ses festes et li reqerez aïde et socors , car il set bien aidier et secorre ceus qi en ont besoinz et desliier ceus qi en ont mestier et liiez sont de doleur et de pestilence par l ' aïde nostre Signor qi vit et regne par tot le siecle des siecles sanz fin . nm : mm . mm : mm : mm : mn mm : mnn : mnn : nm . mm . nn . . Ici coumence la translation seint Nicholas le confessor beneoit nostre Signour Jesu Crist . Aprés toz ces miracles et pluiseurs autres qi ici ne sont mie escriz avint qe nostre Sires qi poissanz est sor tote creature vout visiter et embelir la cité de Bar , non mie tant seulement la cité , mes toute la contree aussint , del cors monsigneur seint Nicholas le beneoit confessor , si vos dirai en quel maniere . Il avint chose , si com nostre Sires le vout , qe marcheanz del Bar orent . . nes charchies de forment et d ' autre marcheandise por aler en Antioche . Qant il furent mis a la voie en mer , volentez lor vint et corages qe , s ' il pooient ou en aler ou el revenir q ' il feroient , q ' il prenderoient le cors monsigneur seint Nicholas et si l ' en aporteroient au Bar ensemble o eus . Et la seroit tenuz en grant chierté et en grant reverence . Dont corurent en ceste volenté tant q ' il vindrent et q ' il arriverent au port de Myerre la cité , trois liues loing del rivage . Lors envoierent un message en la cité por savoir l ' estat de la vile . Li messages qi i ala entra en la cité et vit les afaires de totes pars . Lors retorna mout tost arriere , si renonça as marcheanz qe les Turs estoient devant la place del mostier Monsigneur seint Nicholas et avoient la cité pree et auques destruite . Qant cil l ' oïrent , il restrestrent lor ancres , si se remistrent en mer et corurent tant a bons voiles estendues et a bon vent q ' il vindrent en Antioche . La troverent il Veniciens qi aussint i estoient venuz por lor marcheandise fere . Grant feste s ' entrefirent , car il estoient d ' une amor et d ' une acordance . Tant alerent lor paroles , si com nostre Sires le vout proprement , qe cil de Bar entendirent et sorent certeinement qe li Venicien avoient empensé a faire cele meïsme chose q ' il voloient faire . Ce est a tolir le cors seint Nicholas en la cité de Myerre et porter en la cité de Venice , car il avoient marteaus et pis aportez en lor nes dont il voloient brisier le pavement tot coiement de l ' eglisse . Qant ce oïrent et sorent cil del Bar , il furent plus ardant de ce q ' il avoient entrepris a fere , si pristrent conseil entr ' eus q ' il porroient fere et si distrent qe , se nostre Sires les en voloit aidier , q ' il emporteroient le seint cors . Ja cil de Venisse ne cil de la cité de Myerre mot n ' en sauroient . Lors mistrent grant entente a ce q ' il fussent delivré de lor marcheandise et de rachater choses qi mestier lor eüssent . Qant il orent tot fet solonc lor volentez lor choses ratornees , il rentrerent en lor nes tout sanz congié prendre as Veniciens , si drecierent lor voiles et repairierent tant q ' il vindrent au port de la cité de Myerre . Qant il orent lor ancres getees , il envoierent . . prestres pelerins q ' il avoient en lor nef a la cité de Myerre por savoir ques genz il i avoit ore . Qant cil orent tot enquis et veü , il repairierent arriere , si lor noncierent qe l ' eglisse estoit seule ne n ' i avoit noient remes qe . . moignes tant solement qi le gardoient et pou de genz ensamble en la cité , car li Turs l ' avoient auques degastee qi sozmis les avoient , si com je vos ai devant dit , a lor signorie . Qant ce oïrent cil del Bar , il corurent as armes isnelement , si vestirent les haubers et lacierent les heaumes et ceinstrent les espees et mistrent les escus a lor cols , si s ' en alerent vers la cité de Myerre mout hastivement aussi com por combatre . Et cil qi remes estoient as nes s ' armerent aussi por garder lor choses , car il doutoient qe li Turs ne venissent . Por ce s ' apareillierent q ' il ne fussent sourpris . Cil qi s ' en aloient vers la cité estoient . . jovenceaus forz et hardiz em bataille . Qant il furent venuz a l ' eglisse Monsignor seint Nicholas , il osterent lor armes , si entrerent dedenz mout humlement et mout devotement , si se coucierent en orissons devant le seint autel . Et qant il se releverent , il troverent les . . moines qui gardoient le seintisme cors , si parlerent a eus et distrent : Beaus freres , enseigniez nos en quel leu li seintismes cors de monsigneur seint Nicholas l ' arcevesqe de ceste eglysse de Myerre , ou est il enseveliz et ou il gist ? Qant cil les oïrent einsi parler , il cuidierent q ' il le demandassent , por ce q ' il vousissent fere lor orissons et lor offrandes , si lor mostrerent premierement le leu dont il traioient la liqueur de l ' uile a un petit vessel . Aprés si lor mostrerent et enseignierent qe ilueqes gisoit li cors monsigneur seint Nicholas . Dont s ' assemblerent li . . jovenceaus tuit ensamble , si demanderent li quel depecheroient premiers la seinte sepouture , car il ne voloient mie plus atargier l ' oevre q ' il avoient prise a fere , car mout les destreignoit la poor q ' il avoient des Turs q ' il ne revenissent , car il savoient bien , s ' il estoient seurpris , qu ' il n ' en porroient en nule maniere eschaper et mout les destreignoit encore ce qe vespres aprochoit durement et li leus et la terre lor estoit estrange a parfere ce qe roi et duc de la region ne porent onqes aemplir . Ensemble o tout ce lor grevoit encore mout ce qe la voie estoit si longe a reperier a lor nes arriere . Si com il se porpensoient et disoient tieus choses et autres entre eus , une grant poor vint as moines qi gardoient le seint cors de ce qe cil del Bar qi la estoient assamblé ne leur vousissent monsigneur seint Nicholas tolir . Por ce parlerent il einsint et si distrent : Beaus signors , por quiel chose demandez vos si ententivement et enquerez le leu ou messires seinz Nicholas gist ? Je cuit qe vos nos volez tolir son cors par aventure . Bien sachiez qe ce ne porroit estre , car nos voudrions mielz morir qe nos le consentissions . Li marcheant respondirent et si distrent : Sachiez veraiement qe por ce somes nos venuz en vostre contree , si vos proions qe vos nos ensigniez le vrai leu ou li seinz cors gist qe nos en vein ne nos traveillons mie . Et qant les gardes virent qu ' il dotoient encore de la sopouture la qele ce estoit vraiement , il se repentirent de ce qe tant lor en avoient demostré , si distrent : Il nos poise de ce qe nos vos avons ensignié le leu dont li seinz huiles decourt et ist , mes ou ce soit li verais leus ou non , messires seinz Nicholas ne sosferra mie qe vos l ' atouchiez ne adesez en nule maniere . Por ce vos disomes nos qe vos vos en aillez et departez de ceste cité qe la novele n ' en voist a ceuz de la vile , car il vos feroient tost honte et male aventure . Qant ce oïrent cil del Bar et q ' il ne les porroient amoloier en nule maniere , il distrent paroles q ' il feinstrent , por ce qu ' il les cuidoient radoucir : Beaus signors , bien sachiez qe li apostoiles de Rome vint au Bar nostre cité ensamble o granz compaigniez d ' arcevesqes et mout i ot clerz et pueple qi i assamblerent . Li apostoiles si nos envoia en ceste contree atout . . nes por le cors monsigneur seint Nicholas , car li seinz confessor s ' aparut a lui en avision et si li comanda q ' il l ' en feïst aporter en nostre region et se vos einsi com li apostoiles le conmande le volez consentir a fere , nos vos donrons de chascune de nos nes cent sols de deniers d ' or , por ce tant solement qe nos puissons em pes departir de vos atout le seint cors qe nos emporterons . Qant les gardes oïrent tieus paroles et il virent qe cil estoient apareilliez por destruire le pavement de l ' eglisse et por tolir le seint cors , il devindrent aussi come toz morz et perdirent lor couleurs et la force de lor membrez . Qant ce virent li marcheant qe li moine demenoient tel duel et si forment ploroient , il lor offrirent or et argent grant masse et les comencierent a radoucir par beles paroles , mes li . . moine ne proisoient tot ce nule rien , einz sospiroient et ploroient et crioient a hautes voiz et si disoient : Dex , qi seroit cil qi oseroit estre venderres de si grant chose ? Et ques chose est si precieuse qi peüst estre comparee a si seintisme tresor ? Est ce or ou argent ou pierres precieuses ? Li prince de ceste contree et li haut home de Grece ont ce essaié meintes foiz a fere , mes onqes n ' en porrent a chief venir . Et coment le feroient donques homes estranges qe nos ne savons qe il sont ne dont il vienent ? Qant il orent einsi parlé et estrivé les uns as autres , li moine se pensoient qe , s ' il pooient issir fors del mostier , il assembleroient le cri de la cité , si i vendroient les genz de la contree . Qant cil del Bar l ' aperçurent , il pristrent les moines , si les firent molt bien garder toz . . Et aprés firent lor compaignons armer , si firent bien garder les huis de l ' eglisse et si en mistrent a la porte de la cité , por ce qe nus hom deforains ne le peüst noncier en la vile ne nus de ceus de la vile n ' en peüst issir , s ' il s ' en aperceüssent por assembler le cri de la contree . Qant il orent tout ce fet , dui de lor jovenceaus fors et hardiz dont li uns avoit non Mathius et li autres Alixandres deguerpirent les espees , si pristrent mauz de fer , si conmencierent a debrisier le marbre qi deseure la tombe estoit et qant il virent qe mauz ne aversitez ne lor avenoit , il s ' en hardirent et si distrent a lor compaignons qu ' il fouissent et ostassent le ciment qi desoz le marbre estoit as pis d ' acier tresq ' atant q ' il trovaissent le sarqeu en coi li seinz cors estoit enseveliz , et il si firent . Et qant il orent le sarqeu descovert tresq ' a la moitié et il le regarderent , il ne le sorent brisier ne ne sorent qe feire , tresq ' atant qe Mathius qi plus estoit ardanz d ' eus toz de piue devotion feri d ' un pic deseure , si q ' il brisa la tombe qi de blanc marbre estoit , et si estoit toz apareilliez de reçoivre venjance , se messires seinz Nicholas le vousist fere por la presomption qu ' il avoit faite . Tantost com la tombe fu brisie , en issi si grant douceur q ' il n ' est nus hom qi la seüst comparer a nul delit de cest monde . Et cil qi iluec estoient present ne le sentoient mie tant solement , einz le sentoient lor compaignon aussint qi estoient remes as nes au rivage aussint doucement com s ' il fussent presenz en l ' eglisse . Et si avoit del mostier tresq ' au port trois liues plenieres . Et par ce sorent il qe messires seinz Nicholas avoit consenti a lor compaignons ce qu ' il avoient entrepris a afaire , si en demenerent grant joie . Dont s ' aproisma tant li jovenceaus qe je vos ai nonmé de la tombe q ' il avoit brisie qu ' il bouta ses meins dedenz en l ' uile dont ele ondoioit toute , si prist les reliques et atrest de monsigneur seint Nicholas q ' il besoit mout doucement , si les bailla as prestres qi ensanble o lui estoient dont li uns avoit non Lupus et li autres Grimoaldus , si lor coumanda q ' il les envolepassent en un drap de soie . Dont les quist tout par tout par grant diligense et par grant amor et par grant desir et atrest fors de l ' uile ou tuit li os flotoient . Au daerrain ne pot mie le chief trover a sa volenté , car il estoit coverz de ne sai quele coverture et il entra en la tombe tantost toz chauciez et toz vestus sanz poor et sanz doute , si prist le chief et trest fors , non mie le chief tant seulement , mes chascun os par lui ou grant ou petit , si com il en l ' uile nooient dont il i avoit grant habundance . Il meïsmes li jovenceaus estoit toz enoinz de la liqueur de l ' uile , si qe ses vesteüres en decoroient et si compaignon en avoient grant poor qi l ' esgardoient . Et il leur disoit qe onques n ' avoit esté si seürs ne n ' avoit eü si grant joie , si en rendoit graces a nostre Signor et a monsigneur seint Nicholas . Cil del Bar qui ce resgardoient s ' esleeçoient mout durement et li moine q ' il tenoient qi le seint cors devoient garder ploroient et si disoient : Hé ! Seinz hom Deu , dont te vient ore si legiere pacience envers estranges et vers les tuens si grant felonie ? Ou est ta benignitez et ta pitié ? Hee ! Qieus tens sont venus en nostre vie qe si grant misere est a nos venue ? Ou fuirons nos qant tu deguerpis cest païs et ceste contree ? A cez paroles s ' en tornerent cil del Bar et si s ' en ralerent a grant joie tout armez vers la mer atout le seintime cors qi envolepez estoit del drap de soie tot loant nostre Signor , encore fussent il lai home , par diverses loenges . Rien ne lor pesoit au porter le seint cors messires seinz Nicholas , mes les goutes d ' uile decoroient sor lor vestimenz qi si soef flairoient com la plus douce chose et la plus delitable del monde . Et bien sachiez q ' il n ' i lessierent mie les pieces de la tombe del marbre q ' il avoient brisie en qoi li seinz cors avoit geü , einz les emporterent et puis furent elles departies as evesqes de Lombardie et mises en autieus et en tables . Lor compaignons qi as nes estoient remes oïrent la grant joie q ' il demenoient et q ' il faisoient , si alerent encontre mout liement et loerent le Signor de tote creature . Et qant il furent assamblé seur la mer , il atornerent le seint cors et envoleperent plus belement q ' il porent solonc le tens et le leu q ' il orent , puis si le mistrent en une de lor nes , mes einçois estriverent assez entre eus en la quele ce seroit , tant q ' il a l ' une s ' acorderent il . Dont trestrent lor ancres et drecierent lor voiles et trestrent amont tot en som les maz por tost corre , si se departirent del port a grant joie , car il orent mout bon vent et fort et droiturier qi tost les ot a la voie mis . Entre cez choses li moine qi le seint cors avoient gardé le noncierent a ceus del chastel de Myerre coment il estoit avenu qi ensus de la viez Myerre estoit , car la avoit assez plus genz assamblez q ' il n ' avoit a la viez cité de Myerre qi ja estoit presqe tote gastee . L ' en ne porroit conter ne dire le grant duel ne la grant poor q ' il orent qant il oïrent ceste chose . Et encore creoient il a paine qe messires seinz Nicholas soffrist qe nus hom l ' emportast en ceste maniere , mes qant il en furent bien certein par ce qe li . . moine demenoient si grant doel et si grant criee , si s ' en corurent a la mer homes , femes , jovenceaus , puceles , viellarz , enfanz et tuit cil del chastel . Nus ne s ' i espargnoit de doleur fere . Et qant toz li païs fu esmeüz et il vindrent a la mer et il n ' i troverent nule des nes , il conmencierent lor cheveus a detreire et lor barbes a derrompre et lor piz a debatre et a crier a hautes voiz em plorant et si disoient : Hee ! Genz , qi estes vos et dont qi osastes si grant hardement fere en nostre contree ? Et dont vos vint ceste folie si grant qe vos osastes atouchier nos seintes reliques qi de si grant antiqité ont esté mises en nostre eglisse de Myerre , car bien a . . . anz et . . et si sont passé qe nostre empereres de Costantinoble ne nus rois de Grece ne nus princes tant fust puissanz en cest siecle qi osast fere ce qe voz avez fait ? Ce disoient il et demenoient grant doleur et li pluiseur se lessoient cheoir en la mer chauciez , vestuz et si crioient : Home del Bar , rendez nos nostre pere et nostre signor et nostre pasteur ! Cil del Bar n ' estoient mie adonc encore si esloigniez q ' il ne les veïssent , mes tant comencierent totes heures a corre q ' il vindrent a l ' ille qi Cacavius estoit apelee . La jurent il cele nuit seürement et si reposerent . De la retrestrent lor ancres , si s ' en alerent a l ' ille de Magestre et puis lor revint uns vens qi les rebouta a la cité de Patre qi n ' estoit mie loing de Myerre . Et la avoit esté nez messires seinz Nicholas . Por ce si dotoient qe li seinz confessors n ' i vousist demorer . Por ce s ' esforcierent il qu ' il s ' en corurent bien ensus de la . . liues de mer tant q ' il vindrent a un isle qi Macre estoit apelee . Et la orent il par . . jorz et par . . nuiz si grant tempeste q ' il ne se porent movoir . Et qant il furent issuz a terre , si rapaisierent les ondes , si q ' il se compleignoient et disoient : Beaus Sire Dex , por qoi nos vient ceste tempeste ? Ce est por ce qe nos n ' avons mie si com nos cuidons del cors monsigneur seint Nicholas . Et se nos l ' avons , il ne viut mie sosfrir qe nos en avant le portons . Et mielz nos vient qe nos le reportons arriere a la cité de Myerre qe nous aions son mautalent et s ' ire . Ensint se complegnoient cil del Bar , tant qe ce vint a la nuit que li uns d ' eus qi avoit non Eustaces vit en songes , si com il dormoit , q ' arondes li treoient , ce li sambloit , la langue et depeçoient . Qant ce vint a la matinee , il dist a ses compaignons q ' il ne doutassent mie del cors monsigneur seint Nicholas q ' il ne l ' eüssent , mes li uns d ' eus l ' avoient si violé de tant q ' il ne l ' avoit mie lessié tot entier el paile la ou il l ' avoient mis . Dont coumencierent entr ' eus a parler et a tencier de ceste chose , tant qe li uns d ' eus qi Rodevaldus estoit apelez et qatre autres regehirent q ' il avoient emblé . . des denz monsigneur seint Nicholas et mises en une borse et qe la borse n ' avoit cessé de decorre puis qe la dent i avoit esté mise de la liqueur del seint huile . Dont les repristrent et si les remistrent ensamble o le seintime cors , si q ' il i fu toz entierement . Lors jurerent tuit seur seinz qe tres donc en avant ne soztreroient nule des seintismes reliqes , puis qu ' il desplaisoit au seint . Et bien saciez , vos qi escoutez et entendez , qe onques nus hom ne pot departir del cors monsigneur seint Nicholas rien nule , einz est au Bar toz entiers ne nule chose n ' en a en autre leu fors tant seulement de la liqueur de l ' uile qi de son cors decort . Et qi autre chose en tesmoigne , si le tenez tout a mençoigne . Quant tout ce fu fet qe je vos ai devant dit , la mer s ' apesa et cil rentrerent dedenz , si alerent tant par l ' aïde nostre Seignor et monsigneur seint Nicholas q ' il vindrent au port Seint Jorge le beneoit martyr qi . . liues est ensus de la cité del Bar tant seulement . Qant il orent getees lor ancres el port Seint George , il issirent a terre , si firent un autre mout bel escrin de fust fere et si le firent apareillier defors et dedenz mout belement d ' un des plus chiers dras de soie tout a or batu qu ' il avoient aporté d ' Antioche et puis si mistrent dedenz par mout grant devotion et par mout grant diligense le cors del seintisme confessor nostre Signor . Aprés que tout ce fu fet , il envoierent a la cité del Bar un message as clers et au pueple de la vile por anoncier la grant leesce et la grant joie qui lor estoit avenue . Lors se departirent del port Seint George et corurent tant a bon vent qu ' il vindrent au Bar et pristrent port lor . . nes a grant joie . Dont acorurent encontre eus lor parent et lor ami de totes parz et toz li pueples de la cité : clers , chevaliers , bourjois , dames et puceles , viel et jovene . Nus n ' est el siecle qi peüst conter ne escrire la grant joie ne la grant feste qi fu la demenee . Cil de la cité del Bar n ' i estoient mie tant seulement venu ne n ' i faisoient feste , mes tuit cil de la contree i acoroient des chasteaus et des viles . Et la ot grant joie ou li beneoiz confessor fu mis fors de la nef , et plus grant quant il entra en la cité . Totes les cloches i sonoient , comunement s ' esjoïssoient . Et tuit li clerc de la cité estoient revestuz et alez encontre a croiz et a encensiers et a cierges ardanz et chantoient loenges a nostre Signor si com il est resons et droiture . Et donc s ' en alerent ensamble trestuit cil qi la estoient assamblé atout le seintisme cors tresq ' au mostier Monsigneur Seint Beneoit qui en la cité estoit . Et la le mistrent seur l ' autel a douz chans et a granz loenges q ' il chantoient , puis si se lessierent tuit cheoir a terre , si l ' aorerent et beneïrent . Li marcheant de la cité qui aporté avoient le seint cors de Myerre le gardoient tuit armé , que nus des hauz homes de la cité ne leur vousist tolir a force por en autre leu metre qu ' il voé n ' eüssent , car li arcevesqes de la cité estoit meesmement a Trane la cité et si devoit aler en Jerusalem . Et tantost com il oï ceste novele , il revint au Bar , si gracia mout nostre Signor de la grant joie q ' il ot et beneï mout seint Nicholas et sa venue . Dont l ' en vout porter au mostier de l ' eveschié et metre en un mout honorable leu , mes cil qi l ' orent aporté ne le vourent soffrir , einz ot entre eus et l ' arcevesqe granz tençons et granz mellee en dut estre venue . Totes voies l ' emporterent li bon notonier qui aporté l ' avoient par la porte del mostier Seint Beneoit qi est devers la mer , tant q ' il vinrent a un leu c ' on apeloit Cathapan . En cel leu esleürent un molt beau lieu por fere une glisse a oés monsigneur seint Nicholas le confessor . Lors comencierent et esploitierent tant tuit li ovrier de la cité q ' ele fu en pou d ' eure esploitie et parfaite si com ele est encore aparanz . Et la mistrent le cors monsigneur seint Nicholas qi encore s ' i repose . S ' il est nus qui voelle enquerre ne savoir qanz ans il ot tres l ' incarnation del fil Deu tresq ' a ceste translation , sace bien qu ' il ot mil et witante et siet anz . Et el daerrein tens qe li seinz hom estoit en vie , fu il au concile de Niqué mout vielz et mout de grant aage uns des . . et . . peres qui i furent . De la s ' en rala il a Myerre et vesqui puis mout petit , si fu morz et enseveliz en la grant eglisse et la jut il . . . anz et sessante . . De la fu il aportez a la cité del Bar et si entra en la vile as witieues ydes de may , si com nos creons , en un jor de diemence au vespre . Et adonc tenoit l ' empire de Grece Alexis , seintismes et crestiens estoit , en la cité de Costentinoble qui de l ' empereor Costentin estoit apelee . Et ci define la translation seint Nicholas et conte avant l ' estoire de ses miracles qe nostre Sires fist por lui puis q ' il fu aportez a la cité de Bar , mes je ne les vos conterai mie totes , car je ne poroie , ne totes ne voel mie taire . Uns autres miracles de seint Nicholas : ensi com il delivra un dervez . Uns dervez estoit en la contree de Bonivent qi si estoit fors del sens et pleins de si grant rage q ' a peines le pooient tenir dui grant fort home a force . Qant cil qi le gardoient oïrent parler de la venue au seint home qi au Bar estoit aportez , il se penserent q ' il i menroient le dervé . Et qant li chetis senti c ' on le voloit mener , il fu encontre de quanq ' il pot , si crioit a hautes voiz et disoit qe pour noient li menoient , car seinz Nicholas n ' i estoit mie , einz estoit a la cort del celestiel roi et tresq ' a tierç jor il repaireroit , n ' i vaudroit noient la force de lui mener por lui guerir . Ce disoit li dervez , mes nonporqant l ' en menerent cil vers monsignor seint Nicholas et au tierz jor fu il gueriz enmi la voie de sa grant male aventure . Uns Aprés ce vint autres miracles hom toz liepreus a un de ceus qi avoit esté a la cité de Myerre a l ' aporter monsignor seint Nicholas , si li proia li lyepreus q ' il li donast un pou del seint huile q ' il avoit aveuqes lui aporté . Qant cil l ' en ot doné , li lyepreus en oinst ses meins defors et dedenz et tot son cors aussint devant et derriere qi entrepris estoit del dolereus malage . Meintenant fu gueriz par la vertu nostre Signor et par la proiere seint Nicholas . Uns autres miracles . En cel tens meïsmes del diemence q ' il vint a la cité del Bar a l ' eure de vespres , i furent sanez . . homes qui iluec estoient aportez de divers malages , si s ' en repeirierent liez et heitiez a grant joie . A lendemein au lundi i vint uns hom de la cité de Pise qi avoit un braz perdu et si estoit de . . piez clos . Cil fu sanez et gueriz et pluiseurs autres de la cité del Bar dont longe chose seroit del raconter et del dire . Des miracles Au mardi de seint Nicholas i furent mout venuz de malades des viles et des chastiaus et des citez d ' environ , si estoient mis el mostier Seint Beneoit la ou li cors seint Nicholas avoit esté premiers mis seur l ' autel . Premiers i fu gueriz uns enfes icel jor qi avoit le braz sechié par maladie et l ' uel errachié fors de la teste , et aprés une povre feme qi estoit sourde et clope de . . ﻿ piez , et puis uns autres enfes qi fors del senz estoit , et puis une pucele qi avoit non Armenie qui mout avoit esté traveillie longuement par le deable qi le fesoit dervee , et aprés ce . . femes dont l ' une estoit tote sechie et l ' autre entreprisse par tout le cors d ' enfermeté et la tierce lunage et palezineuse . Et puis si i fu gueriz uns palezineus pelerins et avugles en ces meïsmes jor . Au mercredi fu li seintismes cors portez el liu la ou l ' eglisse est ore et ses cors se repose . La en furent sanez et gueriz . . de pluiseurs malades . Au joesdi s ' aparut en avision seinz Nicholas a un seintisme moine , si li comanda q ' il deïst au pueple q ' il ne se desesperassent mie , car cel jor devoit il aler en Grece par le comandement nostre Signor . Cel jor i fu gueriz uns jovenceaus qi estoit et sors et muz et avugles . Einsint l ' avoit li deables tormenté par . . anz en grant derverie . Au venredi i vint Ernols qi evesques estoit de Veronthene por saluer le seint cors et por proier nostre Signor de ses pechiez et le confessor seint Nicholas . En cel meïsmes jor i vint li arcevesques del Bar et Godins l ' arcevesqes de la cité d ' Argentane et Leons l ' evesqes de la cité de Cupersane et . . autres evesqes et tuit li clerc aveuc de la cité d ' Escauc et grant partie del pueple . Einsint i vint li arcevesqes et si fist satifation a monsigneur seint Nicholas de la force q ' il li vout fere , qant il l ' en vout porter en la mestre eglisse de la cité . Au semedi a eure de none fu reperiez messires seinz Nicholas des parties de Grece , si com il avoit au moine dit en avision . Et a cele eure i furent gueriz . . malades de lor enfermetez . Et aprés ce mout petit i furent ralumez . . avugles . Si avint que dedenz cele semeine i furent gueriz et sanez . . vins malades et . . de quel c ' onqes enfermetez il furent et eüssent aportees par les merites monsignor seint Nicholas . Et . . morz i furent resuscitez de mort a vie , si com nos meïmes le veïmes a noz propres euz , car il ot un enfant , fil d ' une haute dame de la region de Bonivent , qi par la dolor de son cors rendi l ' ame . La mere fist a ses serjanz porter le cors tout envolepé del suaire devant le cors monsigneur seint Nicholas et tantost com il entra es portes del oratoire , se comença li enfes a mouvoir et a descovrir del suaire dont il estoit coverz devant tote la gent qi la estoient assemblez . Einsi ot il vie receüe par la volenté nostre Signor et monsigneur seint Nicholas . La mere fu mout lie et mout joieuse , si fist fere a sa grandeur une ymage de cire , si le pendi devant l ' autel monsigneur seint Nicholas au tesmoing de si grant miracle . Des . . pelerinz , l ' un povre et les . . riches . En cel tens estoient . . homes cosins qi se penserent q ' il iroient au Bar a monsigneur seint Nicholas en pelerinage de la contré ou il manoient . Li dui estoient riche , si se concorderent tant q ' il s ' acompaignierent a un despens por ensamble estre a l ' aler et au venir tote la voie . Et le tierz por ce q ' il estoit povres , mistrent il fors de lor compaignie . Li povres hom lor proioit por Deu et por l ' amor de monsigneur seint Nicholas et por le pelerinage qu ' il a lui avoient q ' il ne le deguerpissent mie , einz le lessassent ensamble o eus aler aussint come un estrange . Et lor proioit il qe Dex et messires seinz Nicholas les conseillast et aidast . Cil n ' en voudrent noient fere , einz le geterent tout de lor compaignie . Li povres comença a plorer et a estre mout dolenz , tant q ' il s ' endormi en cel anui et en cele ire . Cil qi les . . puceles rachata del hontage li vint en aïde et si li bouta la ou il dormoit en son sein . . deniers d ' or . Qant cil s ' esveilla et il trova en son sein le don qe Dex li avoit doné , il fu mout liez , si sivi ses compaignons mout isnielement . Qant il les ot ateins , il ne lor cela mie dont la grant joie li estoit venue . Dont alerent ensamble tant qe un jor avint qe par l ' amonestement del deable et par la covoitisse del or qu ' il savoient qe cil avoit comencierent a lui a tenchier , tant qu ' il le plaierent et ocistrent . Et por ce qu ' il cremirent q ' il ne fussent repris a ceste male aventure , si trainerent il le cors el premier bois q ' il troverent . La le covrirent de reins de fuelles et puis se mistrent arriere a la voie , mes seins Nicholas li pius peres fu dolenz des chetis qi a lui aloient en pelerinage , si ne vout mie q ' il perdissent le travail de si longue voie , por ce s ' aparut il a eus en guise de pelerin et en samblance de clerc . Qant il fu a eus acompaigniés , il lor demanda et enquist ou il aloient et cil li distrent . Li seinz hom lor respondi et dist : Maleüreus chetif ! Retornez arriere , car vos avez Deu trop corrocié et son serjant seint Nicholas , de ce qe vos avez si cruelment vostre compaignon ocis et par si grant felonie qe vos avez en cel leu la covert de fuelles ! Qant cil virent q ' il estoient einsi pris , il se lessierent cheoir a ses piez et si li proierent q ' il ne les descovrist mie ne encusast . Li seintimes peres en ot pitié , si les remena arriere au cors . Et qant il l ' ot de la fuelle descovert , si fist le signe de la croiz sor lui et ses orissons envers nostre Signor mout humlement . Meintenant se leva cil toz seinz et en vie . Et seinz Nicholas s ' esvanui d ' entre eus . Et cil s ' en alerent ensamble et parfirent lor pelerinage , si gracierent nostre Signor et loerent si com il durent . Uns autre miracle Uns jovenceaus requist adont monsigneur seint Nicholas et si se departi de sa contree par grant devotion , si com il demostra en la fin de s ' oevre , car , qant il vint a la cité del Bar et il vit qe l ' en fesoit l ' eglise Monsignor Seint Nicholas par grant estude , il s ' adona del tot a l ' oevre ne n ' ot cure del repeirier arriere . Li deables qui pleins est d ' envie vers ceus qi bien voelent fere li amonesta un compaignon qi fel estoit et cruieus . Un jor avint qe li jovenceaus et son fel compaignon amenistroient pierre ensamble as machons qi l ' oevre fesoient , si ovrerent einsint tresq ' au vespre , mes il avint qu ' il tencierent et si se corrocierent ensamble por ne sai quel chose . La tençons fu remese et li ovrier lessierent oevre , si se departirent . Cil dui i demorerent tant solement : li uns por ce q ' il estoit volentiers entor l ' oevre par bone devotion , li autres por ce q ' il voloit ocirre son compaignon en traïsson . Qant li fel compeins vit qe tuit estoient departiz , il conmença le jovencel a ledengier en pluiseurs manieres , tant q ' il le feri par l ' enortement del deable d ' un martel si q ' il l ' ocist et puis prist le cors , si le covri entre les pierres . Or poez oïr grant traïsson et grant felonie , mes encontre Deu ne puet nient valoir engins ne decevance , car au matin fu trovez li cors par la trace del sanc . Meintenant fu portez devant le cors monsigneur seint Nicholas et lors fu meintenant resuscitez sanz demorance , car li Sires en cui service il avoit esté ocis ne vout mie q ' il einsi perdist la vie . Et dont comença li jovenceaus a conter a ceus qi la estoient conment ses compeinz l ' avoit ocis par envie . Li fel homecides qi avoit fete la male aventure s ' enfui de la cité , mes n ' ot mie mout alé qant li deables li entra el cors , si le covint par destrece raler arriere . La fu il gueriz en l ' eglisse meesmement par la grace et par la proiere monsigneur seint Nicholas et delivrés de sa grant felonie . Or poez vos savoir qe li seinz confessors est de grant vertu et de haute merite envers nostre Signor , qant il einsi soceurt ceus qi le servent et reclaiment . Cest miracle qi ci aprés vient ne fet mie a teire et si avint en la cité del Liege . Uns Au tens autres miracles qe Corras fu empereres d ' Alemmaigne , avint une grant pestilence en la cité del Liege , en la contree tot environ , car les genz i moroient si soudeinement qe nus n ' i estoit si heitiez q ' il eüst esperance de vie ne n ' en savoient qe fere li seint home de la contree qi molt sovent en reclamoient la misericorde de Deu , car ja si tost hom ne se couchast ou la feme malade com il avoit perdu de guerir l ' esperance . Adonc avoit un clerc en la cité qi mout estoit pius et misericors et de grant charité pleins et amoit les povres . Maus le prist en la guise q ' il prendoit les autres . Qant ce sorent les povres de tote la cité qe il sostenoit , il comencierent a plorer et a pleindre aussi durement come se une autre pestilence fust a la cité venue , car bien disoient qe , se il perdoient celui par cui il estoient aidié et secoruz , qe en la cité n ' avoient mes ne secors ne aïde . Une feme qi de cele compaignie estoit vint la ou li clers gisoit qi ja traioit a la fin et si li dist : Beaus sire , saches qe seinz Nicholas est de tres grant merite a nostre Signor et se tu a lui t ' otroioies par bone devotion , il est bien poissanz de toi socorre a ceste grant besoigne . Et si ne doute mie de sa misericorde , si conmande un cierge a feire qi anuit puisse ardoir tote la nuit en l ' oneur de lui devant un seint autel en quel c ' onques eglisse il te plera , qe tu puisses avoir par sa proiere secors et aïde . Cil qi rien nule ne voloit lessier a fere dont il cuidast avoir santé et qe sa grant doleur en fust abessie comanda c ' on feïst einsint come la feme l ' avoit devisé . En cele meïsme nuit s ' aparut au clerc uns vielz hom de mout bele forme , si le regarda moult piteusement et si dist : La grace de seint Nicholas t ' otroie qe tu vives seinz et gueriz de ta grant maladie . Dont s ' esvella li clers , si senti qe la granz santés li venoit ja par tout son cors . Il fu mout liez de la celestiel avision q ' il ot veüe . Lors conta a la feme coment seinz Nicholas li estoit aparuz et qu ' il bien creoit q ' il respasseroit par sa grant grace et il li fist sanz demorance . Tuit cil qi la estoient entrepris de cele maladie dont il moroient par la contree , qant il oïrent ceste novele , reclamoient seint Nicholas et proioient q ' il les socorust et delivrast del peril ou il estoient . Li seinz confessors oï lor orissons et lor proieres et si delivra de ceste pestilence tote la contree . Li clers qui gueriz estoit premiers et qi l ' avision avoit veüe fist une eglisse fere en l ' oneur monsigneur seint Nicholas par grant devotion joste le mostier de Seinte Croiz en la cité del Liege . La est il encore serviz et honorez de pluseurs genz qi a lor besoinz le reclaiment . Uns autres miracles de Getron . Au tens qe messires seinz Nicholas trespassa de ceste vie et qu ' il ot l ' arme a Deu rendue , estoit venuz en la cité de Myerre uns hom qi Jethron estoit apelez de mout lonteignes contrees por ce q ' il voloit avoir sa beneïçon et pardon de ses pechiez . Qant cil trova mort monsignor seint Nicholas q ' il cuidoit en vie trover , il fu mout dolenz , si dist as prestres et as clers tout em plorant qe por misericorde li donassent des vestimens au seint home . Beaus seignors , fait il , je sui venuz de mout lontaines regions por avoir sa beneïçon , mes nostre Sires ne m ' otroia mie qe vif le trovaisse ne qe l ' esgardasse de mes iols . Por ce vos proi je em pitié qe vos de ses reliqes me doinsiez un pou tant seulement de ses vesteüres qe je tenrai en l ' oneur de lui en grant reverence . Li prestres et les clers oïrent ce qe cil lor requeroit et virent le desirier q ' il en avoit , si li donerent un des dras del seint home . Qant Jechron ot la vesteüre receüe , il fu mout liez , si s ' en repaira arriere et disoit : Beaus Sire Dex , je te renç graces a toi de ce qe je emport des reliqes de ton seintisme confessor et si te proi , beaus Sire , par ces reliques de monsignor seint Nicholas qe tu me doinses un fil a l ' oneur de toi et a ma joie , et qu ' il porfite en toz biens . Einsi s ' en repeira Jechron tresq ' a la cité dont il estoit qi Excorande estoit nomee . Et qant il vint a sa feme qi avoit non Eufrosine , il li dist mout liement : Voiz ici de la vesteüre monsigneur seint Nicholas qe tu as tant desiree . Or proions a nostre Signor et a son beneoit confessor qu ' il un enfant nos doinst dont nous aions joie . La dame qi ot grant joie comença a dire : Beaus Sire Dex , a toi soit gloire qi si grant grace nos as otroïe et donee , qe nos avons des seintes vesteüres au beneoit confessor seint Nicholas . Lors comença son baron a proier qu ' il feïst une eglisse fere en l ' oneur de seint Nicholas , qu ' il aempleïst ses desirriers . Jechron l ' otroia mout benignement , si comença une eglisse a fere defors les portes de la cité vers Orient . Qant ele fu parfete et consomee , Apolloines qi evesques estoit de la cité la beneï et dedia en l ' oneur et en la memoire de monsigneur seint Nicholas . Et si i mist l ' en le drap qe Jechron avoit aporté a grant veneration et a grant feste . Si com l ' en le metoit en un leu couveignable qi mout estoit honorablement atornez et seintement , il en issi une si grant odeur et si douce qe l ' en la senti une liue loing . Et dont comencierent biaus miracles a avenir en cel leu , car de quel c ' onqes liu qe malades i venoient par la merite monsignor seint Nicholas i guerissoient : sort , avugle , dervez i estoient gueriz et sanez de lor maladies . Tuit cil de la contree rendoient graces a nostre Signor qi tieus miracles et si granz deignoit demostrer au pueple de par monsignor seint Nicholas le seintisme evesqe . Cele eglisse que Jechron avoit establie estoit aornee de toz beaus aornemenz qi i covenoient et ordenee de honestes servitoirs qi i servoient . La estoit Jechron en proieres envers nostre Signor et envers monsigneur seint Nicholas , q ' il par sa misericorde li consentist a avoir de sa feme un enfant . Tant proia et requist ceste chose qe la dame fu enceinte . Qant ele ot porté . . mois et . . jorz , ele acoucha d ' un fil qi fu nez droitement as huitieves ydes de decembre . Et par la volenté de la mere et del pere et des parenz li mistrent il a non Deudoné qant il le baptizierent . Li enfes estoit mout cleirs et mout genz et de mout bele forme , si fu norriz ﻿ par mout grant diligense et chascun an au jor de sa naissance celebroit mout hautement li pere et la mere la feste monsignor seint Nicholas et fesoient joie . Dont avint que au jor qe li enfes ot . . anz qe Jechron et sa feme et ses fiuz et lor proisme et lor voisins s ' assemblerent au mostier Monsigneur Seint Nicholas qi ensus estoit de la cité por feste fere . Si com il estoient assemblez en tel maniere , robeors et larrons qi estoient de Babiloine i sorvindrent , si les preerent , si com il avoient fete la contree . La fu pris li enfes . Jechron et sa feme en eschaperent qi en la cité s ' enfoïrent . Li robeeur s ' en reperierent en Babyloine , si departirent lor proies et lor prisons et lor avoirs q ' il toluz avoient . Deudonez li enfes vint en la partie d ' un Sarrazin qi avoit non Marmorius . Jechron et sa feme qi s ' en erent fui qistrent lor enfant partout , mes n ' en troverent mie . Dont comencierent lor vesteüres a derrompre et lor cheveus a errachier et lor poinz et lor piz a debatre et si grant doleur a demener qe nus ne le porroit raconter ne dire . La mere ploroit et crioit et si se feroit en la face et disoit : Hee ! Beaus fiuz , qe est hui avenu a ta dolente mere ? Je , chetive , et mes barons ausint proiames a monsigneur seint Nicholas qu ' il proiast nostre Signor q ' il t ' otroiast et donast a nous . Nous n ' i avions mie por ce mis si grant paine au priier qe nos te cuidissions perdre , mes por ce qe nos fussions de toi esleeciez et qe tu fusses la joie de nostre vie et aprés nos decés eüsses nos possessions et nos richesces , mes , beaus fiuz , or t ' ai je perdu et si sui de toi veve ! Beaus sire seinz Nicholas , confessor Jesu Crist , si com ce fu voirs qe je l ' oi par toi , le me rent et si qe je le voie einçois qe je muire . Seinz Nicholas , aies merci de mes proieres et si come j ' ai esprové ta douceur une foiz , le puisse je esprover une autre , car je , chetive , l ' oi par toi qi le portai et norri et alaitai , si en quidai avoir joie , mes ele m ' est tornee a tristrece . Hé ! seinz Nicholas , je depri ta grant misericorde qe tu me rendes mon fil et ausint com tu m ' esleeças qant tu le me donas , m ' en puisses tu encore esleecier qi en sui remese , triste et dolente mere . Et certes ne je ne mengerai de char ne ne beverai de vin devant ce qe je raurai mon fil . Dont comença a jeuner la dame . . jorz en la semeine et toz tens estoit la fins des orissons q ' ele faisoit en tel maniere : Seinz Nicholas , je te proi qe tu me faces mon fil revenir et qe tu le me rendes . Qant cil anz fu passez et la feste seint Nicholas fu revenue , Jechron parla a sa feme et si dist : Dame , car creez mon consel et si alons ensemble a la feste monsignor seint Nicholas et des biens qe Dex nos a donés departons et donons por Deu as povres . Et si proions le seint confessor qi est nostre ﻿ pere , qe ce soit sa pitié et sa misericorde , qe aussint com il delivra les . . chevaliers de la prisson ou il estoient , puisse il et voelle nostre fil delivrer s ' il est vis et a nos rendre et je croi qe si fera il , car je ai en lui mout grant fiance . Qant Eufrosine oï ceste parole , ele se resjoï tote . Et si com ses barons l ' ot devisé , s ' en alerent ambedui ensemble a l ' eglisse . Tantost com ele fu en l ' eglisse entree , tendi ele ses meins vers le ciel , si dist : Beaus Sire Jesu Crist qui ies fiuz Deu , regarde moi et si aiez merci de moi et si entent ma proiere par la merite de monsignor seint Nicholas . Et aussint com tu as delivré pluiseurs homes en mer de peril par sa proiere et les trois chevaliers de la mort q ' il n ' avoient forfete , einsi delivre mon fil de la mein a celui qi l ' a em prison , si le rent a nos , si qe nos conoissons et creons qe Tu ies puissanz seur tote creature et qe Tu puez delivrer de la mort et de peril et des liiens au deable ceaus qi en Toi ont fiance , qi vis et regnes par toz les siecles des siecles , amen . Qant la dame ot s ' orisson finee molt humlement et de cuer vrai , elle fist apareillier la viande et les tables metre a oés les clers qi fait avoient le service . Qant li services fu parfez et finez si hautement come au jour apertenoit et li prestre et li clerc furent assis au mengier a mout grant joie , en cele meïsmes eure tout droit , li rois qi l ' enfant avoit em prisson , non mie em prison , mes en son service , car il le servoit a sa table , dist a ses duz et a ses chevaliers qi entor lui estoient que onqes puis l ' eure q ' il fu nez de mere , n ' avoit eü si grant famine com il adonqes avoit . Mes aparelliez tost , fet il , qe je mengier doie et si fetes metre les tables ! Qant ce oïrent li chevalier , il firent metre les tables , si s ' assistrent au mengier tuit ensamble . Tantost com li rois fu assis , demanda il a boivre et li jovenceaus Dedonés qi tenoit la cope li bailla le vin . Et lors li sovint de ce q ' adont avoit un an q ' il avoit esté pris , si comença a souspirer et a dire en sa pensee : Hee las ! Hui est li ans aempliz qe je fui pris et amenez el service de cest roi ! Qant li rois vit q ' il estoit trespensez , il li demanda por qoi il sospiroit en tel maniere . Li jovenceaus respondi q ' il li sovenoit de ce qe ore estoit li ans aempliz q ' il avoit esté amenez em prison et qe ses peres et sa mere fesoient et celebroient icel jor mout humlement et mout hautement grant feste en l ' eglisse Monsigneur Seint Nicholas . Quant li rois oï einsi l ' enfant parler , il respondi et si dist : Chetis , puis qe je te tieng pris , por coi porpenses tu tieus choses ? Et qi est ce qi te porroit tolir ne oster de ma prisson ? Lai le souspirer , car il ne te vaut rien et si me done boivre . Li jovenceaus tenoit la coupe , si com li conmandemens del roi i estoit et messires seinz Nicholas fu la presenz tantost , si prist le jovencel par les cheveus de la teste , si l ' emporta en un seul moment a l ' eglisse la ou Jechron et sa feme mengoient et li clerc . Qant li clerc virent l ' enfant qi en ses meins tenoit la coupe , il li demanderent qi il estoit . Li enfes respondi q ' il estoit Deudonez , li fiuz Jechron et Eufrosine . Qant ce oï Eufrosine sa mere , elle le corut enbracier , si le conmença a besier tout em plorant de joie et si disoit : Beaus Sire Dex Jesu Crist , je te renç graces , car par ta grant misericorde et par la merite monsignor seint Nicholas as tu oïe ma proiere et si m ' as mon fil rendu qe je voi a mes iols et qe je tieng en mes braz , beaus Sire , par ta seinte grace , qi vis et regnes par tout le siecles des siecles . Qant li peres et la mere furent lassez d ' acoler l ' enfant et de baisier einçois qe saoulé , cil qi la estoient demanderent le jovencel la maniere de sa delivrance . Qant li enfes lor ot tout en ordre conté , si com je le vous ai conté et dit devant , il gracierent tuit a hautes voiz nostre Signor et loerent seint Nicholas qi lor avoit si apertement demostré lor misericorde . Et nos aussint devons grace rendre au Signor qi done a ses sers qi le servent si grant vertu qe l ' en les en reclaime et apele por secors et por aïde qi vit et regne par toz les siecles des siecles parmenablement . Entre les autres miracles de monsigneur seint Nicholas vos en voel je une conter qi avint a une ceaille qi est apelee de la Croiz ou il avoit moines assamblez de ma Dame seinte Marie de la Charité qi la manoient et nostre Signor i servoient . En cel tempoire adonc dont je vos voel conter , estoit novelement escrite l ' estoire de la vie et des miracles monsignor seint Nicholas et son chant qi es eglisses nostre Signor estoit chanté loing et pres par grant diligense et par grant devotion . En cele meson qe je vos ai devant nomee , avint une nuit de monsignor seint Nicholas qe li clerc s ' assemblerent ensamble et alerent devant le prieur et si li distrent et proierent q ' il lor donast congié de chanter le chant de monsignor seint Nicholas qi mout estoit beaus . Li prieur respondi q ' il n ' en feroit noient en nule maniere , car ce n ' estoit ne resons ne droiture q ' il lessassent les ancienes institutions por les noveles atenir c ' on ne devoit mie acostumer ne fere . Qant cil virent la durté del prieur , il conmencierent a dire : Beaus pere , por coi n ' os tu la parole de tes fuiz et por coi ne chanterons nos l ' estoire de monsigneur seint Nicholas qi tant est douce et ja celebree par tout le siecle ? Et por coi sera nostre eglisse teisanz et mue de ce dont totes les autres sont esleecies ? Qant li prieus oï ces paroles et autres q ' il disoient , il en fu mout esmeüz en ire , si respondi et dist : Beaus freres , lessier moi en pes , car ja par moi ne vos en sera congiez otroiez . Je ne voel mie qe les anciens usages soient deguerpiz por les noveaus chanz qe li clerc del siecle dient et font ne ne voel mie q ' il soient receüz en l ' eglisse ou je serve Deu . Qant ce oïrent li deciple , il furent mout dolenz , si en lessierent ester la parole . Qant la feste fu venue , il chanterent lor vespres si com il soloient et lor matines aussint com par tristece . Aprés matines ralerent couchier si com il soloient . Tantost com li prieurs fu couchiez en son lit , s ' aparut devant lui messires seinz Nicholas visablement mout corrociez par semblance , si l ' aresna mout cruelment et prist par les cheveus et trest fors del lit , si le geta seur le pavement del dortoir tout estendu et lors comença messires seinz Nicholas l ' antiene o Pastor eterne et si la dist toute a note et d ' unes verges q ' il tenoit feroit le prieur parmi le dos , tresq ' atant q ' il l ' ot tote a tret chantee . Li prieurs coumença a crier mout dolereusement tant qe si frere saillirent devant lui molt tost et qant il le virent einsint gesir a terre , il li demanderent q ' il avoit veü et q ' il avoit sentu . Li prieurs fu si espoentez et tant batuz q ' il ne lor pot respondre . Dont le pristrent li frere entre lor braz , si l ' emporterent en l ' enfermerie . La fu il malades mout longuement , mes il revint a santé par l ' aïde nostre Signor et par la vertu monsignor seint Nicholas . Qant il fu gueriz , il assambla devant lui toz ses freres , si lor dist : Mi chier frere , je ai soffert mout griez peines et mout dolereuses , por ce qe je ne veul mie fere ce que vos me requeïstes et tres hore en avant saciez bien qe je ne vos otrierai mie tant solement qe vos chantez l ' estoire qe je vos desfendoie , einz la chanterai je ausint toz les jorz de ma vie . Einsint fu li prieus chastiez par monsigneur seint Nicholas les qui proieres et les qui vertuz nos puissent eidier et socorre au jor que les ames nos istront des cors qui assez seront povres et esgarees , se li Sires toz puissanz n ' en a merci et pitié . Et il l ' en ait icele qe noz aler puissons a la destre son Pere qi vit et regne par toz les siecles des siecles , amen . Ci coumence li dialogues que Postumiens et Gallus distrent de seint Martin et des moines d ' Egypte si com Severus le raconte qi les oï parler . Un jor avint qe je , Gallus , et mes chiers compains qi deciples fu seint Martin estions ensamble la ou nos parlions de pluiseurs choses , Postumiens , uns miens tres chiers amis , vint devers Orient et devers la terre d ' Egypte ou il avoit . . anz demoré . Qant je le vi , je fui mout liez de sa venue , si l ' acolai et baisai et conmençames a plorer li uns vers l ' autre de joie , et un pou aprés si nos asseïmes . Dont me regarda Postumiens et si dist : La ou je estoie es daerrenieres parties d ' Egypte , il me plot et vint en volenté qe je m ' en alasse a la mer . Qant je i ving , je i trovai une nef chargie de pluisors avoirs qi s ' aparelloient a movoir por aler a Nerbone . En cele nuit si com je estoie couchiez me vint en avision qe tu venoies devant moi et si me sambloit qe tu me voloies par la mein en cele nef treire , por ce qe je i entrasse et qe je ça venisse . Qant la nuiz fu trespassee et li jors fu venuz et je fui levez del leu ou je avoie geü , je me pensai de cele avision qe je par songes avoie veüe , si fui meintenant espris d ' une si grant amor vers toi qe je entrai sanz demorance en la nef . Et lors meümes , si venimes tant par la volonté nostre Signor q ' al trentime jor arivames a Marselle , et de la ving je ci au vintisme jor . Or est reison qe tu me faces grant feste , puis qe j ' ai por toi tante terre et tante mer trespassee . Je , Severus , respondi a Postumien qi tieus choses m ' ot contees : La ou tu estoies en Egypte et tu i demoroies , pensoie je le jor et la nuit a toi . Mes or te prie je qe tu nos racontes totes les aventures de ta voie et conment la foi nostre Signor est en Orient gardee , et qele riule et qele institutions i est as moignes donee et quels miracles et quels vertus nostre Sires Jesu Criz i fet por ses serz qi l ' aorent et servent et croient . Et por ce qe la vie est molt annieuse a pluisors genz en ceste region et en ceste contree , voudroie je de toi mout volentiers oïr et entendre s ' il fait bon vivre et son tens user en l ' ermitage . A ces paroles respondi Postumiens et si dist : Je ferai ce qe je te voi desirrer por ta volonté acomplir . Mes je te pri qe tu me dies se li evesqe de ceste contree sont d ' autel maniere qe je les lessai qant je me parti de ceste contree . Lors respondi je : Onqes ne demande tel chose , se tu l ' as vraiement oï et seü , car aussi bien le ses tu conme je , si com je cuit , et se tu ne le ses , nule chose n ' est miudre a oïr ne a entendre . Ce ne puis je mie tere qe je ne te die et raconte tant solement de la chose tant com il en est . Un i ot des evesqes qi plus aspres fu d ' ensivre seintes oevres qe li autre , si com je le sai bien , car je fui ensamble o lui adés , et si l ' amai sor totes creatures . Et qant il me sovient de lui et de ses oevres , grant dolor me point au cuer , por ce qu ' il nos a deguerpiz et lessiez . Et je m ' esmerveil conment il fu si nostre amis et puis si nous deguerpi en tele maniere . Mes por ce q ' il n ' est ore mie ne leus ne tens de conter choses qi facent a plorer , te prie je qe tu nos racontes ce qe tu nos avoies promis a dire , si l ' orrons et entenderons . Postumiens respondi : Ensi voel je q ' il soit . Qant il ot ce dit nos nos teümes et feïmes pes , si escoutames , et il trest son siege seur qoi il seoit plus pres de moi . Si comença a parler en tel maniere : Or a . . anz qe je me departi de toi et je t ' oi salué , qe je entrai en mer a Nerbone , si corumes tant a droites voiles croisies a propre vent bon et droit qi nos feroit en la pope de nostre nef sanz torment et sanz tempeste tant qe au quint jor getames nos ancres el port d ' Aufriqe . De la si nos plot par la volonté de nostre Signor a aler en Cartage et visiter les lius des seinz et meesmement la sopouture de seint Cyprien por aorer et feire noz orissons si com resons est et droiture . Et quant vint au quinzieme jor qe nos eümes la demoré , nos revenimes au port , si entrames en noz nef . Et qant nos fumes departi de la terre et noz voiles estoient estenduz por corre en Alixandre , uns venz traversains nos vint qi a molt pres nos ot tormentez et periz . Mes li marinier qi sage estoient geterent lor ancres , car la terre nos aparoit auques proçaine . Quant la tempeste fu trespassee , nos issimes en l ' isle de Caphse ou nos ne trovames guaires de garisons qi bones nos fussent . Et je qi plus fui ententis des autres as choses de l ' isle a enqerre me parti de mes compaignons et si alai . . bones liues ensus del rivage por cerchier et enqerre se je aucune aventure i troveroie . Je n ' oi mie loing alé , qant je i trovai un petit habitacle . Ce est une petite meson qi d ' ais estoit fete et coverte , non mie por ce q ' ele doutast pluie , car onqes ne plut en la contree , mes granz vens i venoient par pluiseurs foiz et hisdeus . Il n ' i avoit arbres ne blez qi semé i fussent qe li venz n ' esrachassent . Mes en l ' une partie de la terre avoit montaignes devers la mer qi les venz arrestoient . La encontre croissoit herbe dont les brebiz de la contree avoient pouture . Et cil qi en cele terre habitoient vivoient de let et de pein d ' orge . Et la costume si estoit tele en cele isle qe qant la semence estoit sor la terre espandue q ' ele estoit au trentiesme jor meure . Et cil qi habitoient en cele terre n ' i arrestoient por autre chose qe por ce q ' il i estoient cuite de toz treus et delivres . Et cele terre estoit la daerriene de la contree de Cyrene . Et si estoit molt procheine de l ' entree des deserz qi sont entre Aufriqe et Egypte par ou Chatons s ' enfoï ensamble o son ost , qant il deguerpi sa contree por Cesar qi voloit a force avoir l ' empire de Rome dont Pompeus fu morz si com Lucans tesmoigne . Lors m ' en alai a l ' abitacle qe je veü avoie , si trovai un viel home vestu d ' une pelice , si moloit orge a une mein mole . Qant je et cil qi ensamble o moi estoient l ' eümes salué , il nos reçut mout benignement , et si fu mout liez de nostre venue . Et nos li deïsmes qe venz nos avoient amenez en cest rivage et q ' encore atendions vent covignable por entrer en mer et raler en nostre voie . Aprés ce li demandames la nature de la terre et de ceus qi i habitoient et s ' il i avoit nul crestien , car nos estions crestien aussint . Qant li vielz hom oï ce , il conmença a plorer de joie , si se lessa cheoir a nos piez . Quant il nos ot mout besiez , il nos conmanda a fere nos orisons a nostre Signor . Aprés s ' i estendi sor terre piaus de moutons , si nos fist asseoir deseure et puis si nos aporta a mengier tel viande com nostre Sires li avoit donee , la moitié d ' un pein d ' orge et un faisselet d ' une erbe dont j ' ai oublié le non , mes douce chose estoit et de la saveur de miel . Nous qatre i estions et li preudom li quins . Si menjames et fumes repleni et saoulé par la douçor de cele herbe qi mout estoit bone et delitable . Qant je , Severus , oï dire Postumien tel chose , je començai a sorrire , si dis a Gaullum mon compaignon : Galle , qe t ' en samble ? Dont ne fu ce bons demi peins d ' orge et bone herbe dont . . home furent saoulé en tel maniere ? Dont en ot Postumiens un pou de vergoigne , por ce q ' il me vit sorrire , si nos dist : Je m ' estoie pensé qe je vos raconteroie les viandes qe cil hom nos avoit donees par . . jorz qe nos ensamble o lui fusmes , mes je m ' en targerai ore qe Gallus n ' en soit anuiez par trop longue parole et si vos conterai aprés ce qe nos feïmes . Aprés ce qe li jorz et la nuit fu trespassee et li autres jorz fu venuz , ne sai qanz de cels qi en cele isle habitoient vindrent a l ' habitacle del preudome por nos visiter . Et cil nos distrent qe nostre ostes estoit prestres , car il le nos avoit bien celé ne fet ne nos en avoit demostrance . Aprés en alames a l ' eglisse qi pres de . . liues estoit loing de son habitacle et si estoit tote avironnee d ' une montaigne et enclose et faite si basse de oevres de verges q ' a paines i pooit nus hom ester droiz en son estant . Qant li services fu fez et nos l ' eümes oï et entendu , nos en repeirames ensamble o nostre oste et ses compaignons . Si demandames des costumes des genz de la terre et il nos distrent q ' il ne vendoient ne n ' achatoient ne n ' avoient or ne argent ne ne savoient riens de larrecin ne de boisdie ne ne voloient ne ne desirroient a avoir ne deniers ne monoie , car qant je voil doner a nostre oste . . besanz , il n ' en volt nul prendre , einz jura qe por or ne por argent ne porroit eglisse en la terre fete ne estoree . Mes se il estoit dedenz mis , elle en seroit destruite . Dont donames a nostre oste ce qe nos peümes soffrir de nos vesteüres et il les reçut mout benignement . Lors nos remanderent li notonier au rivage et nos partimes de nostre oste , si nos en ralames a nos nes . Qant nos fumes dedenz rentré , li marinier traistrent lor ancres , si drecierent lor voiles es mas . Li venz si feri qi tost nos ot esquipez de la contree . Einsint en alames tant q ' au jor venimes en Alixandre . La avoit entre les evesqes et les moignes de la terre granz tençons et granz desputisons des livres Origene et por cele ochoison me departi je d ' Alixandre . Si alai tant qe je ving en Bethleem , un chastel qi est a . . liues pres de Jerusalem . Adont en governoit l ' eglisse seinz Jeromes et estoit prestres et mestres , car ce est une parroce al evesqe de la cité de Jerusalem . Et cil Jeromes estoit molt preudom et mout seinz hom et ensigniez et endoctrinez de latin et de greu et d ' ebreu , si q ' il n ' estoit nus qi se peüst aparellier a sa science par clergie . Et je me merveil mout se vos n ' avez oï de lui parler par les escritures q ' il a feites . Gallus dist : Voirement en avom nos bien oït parler et si le conoissons , car encore n ' a mie . . anz qe je liuç en un sien livre q ' il avoit tretié et fait ou il reprenoit molt toute la nascion des moignes et Belguisuns nostre compains se soloit molt corrocier de ce qe li livres disoit qe li moignes mengoient trop . Mes ce disoit il de ceus d ' Orient , einçois qe de ceus d ' Occident . Et neqedent il reprenoit toutes autres genz et d ' avarice et d ' orgueil et de toz autres vices . Postumiens dist : Je fui ensamble o lui . . mois , si q ' il avoit sovent bataille encontre les malvés homes et li herite le haoient , por ce q ' il lor blasmoit tot adés lor malveses errances . De la me departi je , si m ' en ving en Alixandre . Qant je i oi mes freres visitez qi i arrestoient , je m ' en alai es daerreinieres parties d ' Egypte . La trovai je es deserz en l ' ermitage pluisors moignes qi i manoient et preudome et seint home estoient . Longe chose seroit de raconter et de dire ce qe je i vi . Mes neqedent je vos conterai un petit de pluiseurs choses qe je i ai veües . Pres de l ' ermitage sor la riviere del Nil , si a pluisors abeïes . Tele i a ou il a cent moignes , en tele i a meinz , en tele i a plus . Et si vivent solonc le conmandement de lor abé , et quanq ' il font ce est par lor abé , tele est lor riule . Et cil qi plus grant vertu ont en eus et qi lor cuers ont mielz esprovez ne s ' en puent partir ne aler en l ' ermitage por mener vie solitaire se par le conmandement non de lor abé . Et c ' est lor premeraine vertu q ' il leissent lor volentez por autrui voloirs aemplir et feire . Et qant aucuns en est issus par volenté de son abé por aler en l ' ermitage manoir , li abbes li envoie pein et autre viande tele com lui plest dont ses cors puist estre sostenuz . Adont qant je fui la venuz en cele terre , je i trovai par aventure un d ' eus qi en l ' ermitage estoit alez manoir novelement . Si avoit son habitacle fet et establi pour mener vie solitaire loing de l ' abeïe dont il estoit issus pres de . . luies . Et li envooit li abbes et trametoit pein par . . enfanz , si com il estoit lor usages . Li enfant qi la estoient venu et le pain aporté avoient n ' estoient mie de grant aage , car li ainsnez n ' avoit qe . . anz et li autres . . anz . Si com il s ' en repairoient la voie q ' il estoient venuz , uns granz serpenz lor vint a l ' encontre qi molt estoit hisdeus et oribles . Qant li enfant le virent , il n ' en orent nule poor . Et li serpenz vint tresqe devant lor piez , si bessa le col et la teste aussi conme s ' il fust enchantez par charmes . Lors le prist li mendres , si l ' en comença a mener ensamble o lui et si li fist porter s ' asfubleüre . Qant il entra en l ' abeïe , il demena grant joie aussi conme s ' il eüst la beste veincue . Et dont le deslia de s ' asfubleüre qi sor li estoit , si l ' en lessa aler devant trestoz ses freres qi l ' esgardoient . Dont comencierent tuit li frere de l ' abeïe a dire li uns a l ' autre que li enfant estoient en grant vertu . Qant li abbes sot ceste chose , il ne vout mie qe li enfant s ' en orguellesissent , si les bati de verges molt durement . Et puis si lor dist , por ce q ' il avoient demostré l ' oevre qe nostre Sires avoit por eus fet et bien lor dist q ' il seüssent qe cele oevre n ' estoit mie par lor fet , mes par la divine puissance et bien entendissent qe l ' en doit nostre Signor servir en humilité , non mie gloirefier es signes ne es vertuz . Qant ceste chose fu einsint trespassee et li seinz hom le sot a cui li enfant avoient le pain aporté , il fu mout dolenz por ce qe li abbes les avoit batuz por le miracle qe nostre Signor avoit pour eus fait , si desfendi a l ' abbé qe des ore en avant ne li envoiast ne pein ne viande . Einsi fu li seinz hom . . jorz qe onqes ne menga . Si conmencierent ses membres molt a amaigrir por la famine , mes sa vraie pensee n ' alaschoit onqes qi a nostre Signor estoit ententive . Ses cors alassoit por ce q ' il n ' avoit viande , mes la foi qi ert vraie en lui et ferme duroit sanz ochoison . Dont vint li abbes par la volenté del Seint Esperit a lui por demander qel vie il voudroit mener , q ' il ne lessoit qe peins li fust aportez par nul home . Qant cil vit l ' abbé venir , il couru encontre , si li rendi graces de ce q ' il le venoit visiter , si l ' en mena a sa celle . Et si com il entroient dedenz ambedui ensamble , il virent un corbellon pendre a l ' entree del huis et si sentirent qe odeurs de chaut pein en issoit . Puis si regarderent , si le troverent aussint com s ' il fust meintenant trez hors del feu . Mes il n ' avoit mie forme ne samblance de pein de la contree , dont furent andui esbahi . Et si sorent bien et conurent qe ce estoit dons de nostre Signor . Dont dist li seinz hom a l ' abbé qe nostre Sires li avoit envoié por sa venue , et li abbes disoit qe non avoit , einz estoit por la vertu et por la foi q ' il avoit en lui . Lors s ' assistrent , si mengierent par grant joie cel pein qe nostre Sires lor avoit envoié . Aprés prist congié li abbes , si s ' en revint en l ' abeïe . Il raconta a ses freres cest miracle q ' il avoit veü . Dont furent il si esmeüz en lor corages de l ' amour nostre Signor q ' il distrent q ' il estoient molt chetif , qant il ensamble se tenoient ou il avoient humeine compaignie . Dont s ' en partirent pluisor et alerent en l ' ermitage por mener vie solitaire . Et je me departi de la , si m ' en entrai en la premeraine partie del desert ou li hermite habitoient , et ce estoit loing de la riviere del Nil , pries de . . liues . Si avoit ensamble o moi un des freres de la contree qi molt bien savoit les deserz et l ' ermitage . Cil me mena par toz les leus qi divers estoient ou nos veïmes plusors choses . Tant alames qe nos trovames un viel moine qi habitoit en une fosse au pié d ' une grant montaigne et la avoit un puis dont il i avoit petit en trestoz les deserz , car je ne cuit que il en i eüst . . autres en tout l ' ermitage . Cil vielz hom avoit un buef tant solement qi ne faisoit autre chose en toz tens qe trere l ' eaue del puis par l ' engien d ' une roe qi atornee i estoit , et a ce feire avoit li bués assez travail , car li puis avoit plus de mil piez de parfont . Devant cel puis avoit un cortil qi toz estoit pleinz d ' erbes qe li vielz hom avoit semees . Et ce meesmes estoit contre la nature del desert et del hermitage , car la grant chaleur del soleil et la terre qi estoit arse et seche n ' i lessoit venir nule semence ne autre chose qi verdeur euïst ne racine . Mes li granz travaus del seint home qi la manoit et de sa beste donoit a la terre norreture , par ce q ' il l ' arosoit tout adés de l ' eaue qi del puis estoit traite . Et nous nos esmerveillames mout qant nos veïmes le cortil si repleni et si charchié de beles herbes de verdes couleurs . De ces herbes tant seulement vivoit li seinz hom et sa beste , et de ce meïsmes nos dona li seinz hom a mengier . Et la viç je tel chose , Galle , qe tu par aventure ne creroies mie , car je vi le pot a totes les herbes qe nos devions mengier bolir sanz feu , car la force del soleil i est si granz et la chaleurs qu ' ele sousfiroit bien a cuire les viandes de ceste contree . Qant nos eüsmes mengié et vespres estoit ja auques aprochié , il nos demanda se nos volions aler esbanoier a un arbre qui pomiers a non , qi pres d ' iluec estoit a . . liues et del fruit de cel arbre mengoit il a la foie . Dont nos meümes tuit troi , si nos en alames a cel arbre por esbanoier et por veoir sa maniere , car autres arbres n ' a il en l ' ermitage et de ceus meïsmes mout petit . Neqedent se je voeil dire dont il vienent ne coment , se il naissent de la nature del soleil et de la chaleur ou se nostre Sires qi seit les choses ançois q ' eles aviegnent les i faissoit nestre a oés les seinz hermites qi si serf estoient qi en ces leus habiter devoient , car granz parties des seinz homes qi habitent es parfons deserz vivent des fruis de ces arbres . Et qant nos fusmes venuz a celui arbre ou nos seinz ostes nos menoit , nos i veïmes un grant lion qi desoz estoit arrestez por le serain et por la froidure . Qant je le vi et mes compeinz , nos en eümes si grant poor qe nos en tramblames tuit . Et li seinz hom , nostre ostes , ala avant sanz dotance et nos le conmençames a sivir mout poorosement . Donc conmanda li seinz hom a la beste q ' ele se departisist d ' iluec , et ele se trest loing del arbre et donc s ' arresta tant qe li seinz hom eüst cuelli del fruit . Et tantost com elle l ' en vit tenir en sa mein , si acorut avant et li seinz hom l ' en dona et la beste le prist aussi belement com une autre beste bien dontee . Et qant ele en ot mengié , ele s ' en parti et tint sa voie . Nous qi çou esgardames tuit pooreus peümes bien savoir et entendre qe el seint home avoit mout de vraie foi et de vertu , et qe en nos avoit molt d ' enfermeté de la char humeine . Dont nos departimes de la . Quant vint a la matinee , si nos en alames . Si trovames un autre seint home samblant a cestui , si com je vos conterai par brief parole . Cil seinz hom manoit el desert en un petit habitacle si estroit qe dui n ' i peüssent mie gesir ensamble . Une leuve s ' i estoit acostumee q ' ele venoit toz tens au seint home a l ' eure q ' il mengoit ne ne pooit onqes de l ' eure deceüe estre q ' ele n ' i venist a point et a tans . Et lors se couchoit a l ' entree de la maissoncele tresq ' a tant qe li seinz hom li donoit les mietes de pein aussint conme de relief qi remanoit . Et qant il li donoit a mengier , la louve li lechoit les meinz , si s ' en departoit . Mes un jor avint par aventure qe li seinz hom convoia un sien frere qi venuz l ' estoit veoir , si ne repaira tresq ' a tant qe la nuiz fu venue . Et ci dedenz revint la beste a l ' eure q ' ele estoit acostumee , si ne trova mie de son signor dedenz l ' abitacle . Ele le quist par tout et qant elle ne le pot trover , elle vit un corbellon d ' une part en un angle pendre en qoi il avoit . . peins qi si conme je croi estoient d ' orge . La louve em prist l ' un , si le menga . Et qant elle ot fait cele felonie , si se departi de la cele , si tint sa voie . Li hermites repaira , si vit son corbellon deslié de la ou il l ' avoit atachié ne ne trova mie de son pein le conte . Dont sot il bien c ' on li avoit fait damage , mes il ne savoit qi . Et si trova il les mietes la ou la love avoit mengié del pein a l ' entree de la cele . Mes qant vint lendemein , la beste qui savoit bien q ' ele avoit mesfeit , ne fu tant hardie q ' ele revenist ne au secont jor ne au tierz . Li hermites si en fu molt dolenz por ce q ' il avoit perdue sa compaignie . Au daerrein en fist il s ' orisson a nostre Signor q ' il li rendist , s ' a lui plaisoit , s ' ele estoit en vie remese . Qant vint aprés le septime jor , la beste revint au mengier del seint home , si com ele estoit devant acostumee . Et qant ele vit le seint home , vos peüssiez veoir , se vos i fussiez , q ' ele avoit vergoigne de ce q ' ele mesfet avoit et q ' ele s ' en repentoit . Ele n ' osoit avant aproismier ne amont esgarder , einz avoit sa veüe vers terre abessie et si sembloit q ' ele reqeïst pardon par le signe q ' ele faisoit . Quant li hermites la vit si dolente , il la conmanda avant venir , si li conmença a sa mein a aplanoier la teste , et puis si li dona . . tans de pein q ' il ne soloit . Einsi ot le leuve le pardon del seint hermite . Et por ce qe ne samble chose mal creable qe je vos ai dite , je vos conterai plus grant merveille et plus grant miracle . Et ce sace Dex qe je ne vos controverei nule chose ne ne vos conterai se ce non qe je ai veü ou oï dire et raconter des seinz homes qi l ' en doit bien croire . Pluiseurs hermites habitoient en l ' ermitage qi n ' ont mie celes ne habitacles ou il arrestent onques et cels apelent il anacorintes . Cil vivent d ' erbes et de racines et si n ' arrestent onqes por manage en un seul leu , por ce qe il ne voelent qe nules genz les hantent , mes la ou la nuit les prent arrestent il tresq ' a lendemein a l ' ajorner et sont adés en orissons et en proieres . Un en avoit en cel desert de cele maniere qi molt estoit seinz hom , cui dui moine de la contree de Nitre qi molt estoit diverse terre et loing assise vindrent qerre por les vertuz et por la seintee q ' il oïrent de lui raconter et dire , car il avoit esté molt lor compeins et lor amis en lor abeïe . Qant il vindrent en l ' ermitage , si le conmencierent a querre molt longement , tant q ' a . . mois le troverent es daerraines parties des deserz . La avoit li seinz hermites habité . . anz par ces parties qi molt estoient oribles et sauvages . Et ja fust ce q ' il n ' eüst cure de la conpaignie de nul home , il ne s ' enfui mie qant il vit cels q ' il conoissoit , einz fu ensamble o eus par trois jors et leur conta pluiseurs choses . Au qart jor qant il orent pris congié , li seinz hom les conmença a convoier par la grant desertine et si com il aloient ensamble , il virent une lionesse a eus venir qi mout estoit grande a desmesure . Qant la bieste vint devant eus , elle se lessa cheoir as piez del seint hermite , si conmença a plorer et a muire et a gemir , aussi conme se ele li reqisist aïde . Li moine en orent grant pitié et cil plus meesmement qui elle avoit requis d ' aïde . Dont se leva la lionesse de la ou ele gisoit devant eus , si s ' en ala avant et il la suirent . Et si com ele s ' en aloit , si arrestoit molt sovent et regardoit arriere , par ce savoient il bien q ' ele voloit q ' il la sivissent . Que vos diroie je plus ? Tant les mena la beste q ' il vindrent a sa fosse ou elle avoit . . lionceaus norris qi ja estoient auques granz , mes avugle avoient esté nez ne encore n ' avoient il point de veüe , et por ce en estoit la mere tristre et dolente . Dont prist la mere ses lionceaus , si les aporta jus de la roce , si les mist devant les piez del seint hermite . Lors sot bien li seinz hom qe la beste voloit et demandoit , si fist s ' orisson a nostre Signor . Et puis mist sa mein as iols des lionceaus et tantost orent il veüe qe onqes mais n ' avoient eüe . Lors se departirent li moine del seint hermite q ' il avoient visité et si raconterent cest miracle q ' il avoient veü . Mes encore vos conterai je plus grant merveille , car si conme je oï conter , la lionesse vint au chief de . . jorz au seint home et si li aporta une pel molt bele de ne sai quel beste , si li dona por le gueredon q ' il li avoit fait et por le service . Et li seinz hermites le prist qi ne desdeigna mie le don de la beste , einz covri son cors de la pel de totes parz . Et cest miracle oï je conter et dire . En cele region avoit un autre hermite qi autele vie menoit , com cil dont je vos ai conté et dit . Et si habitoit en une autre partie del desert ou pou venoit nule creature humeine . Qant cil seinz hom vint premiers en l ' ermitage , il vivoit d ' erbes et de racines , si conme la costume estoit , mes il ne savoit eslire ne connoistre les queles estoient saines ne les qeles nuisables , et legiere chose n ' est mie a conoistre par la force la savor des herbes ne des racines , car eles estoient ovelment doces , mes n ' estoient pas d ' une meïsme nature , einz en i avoit assez de teles qe mortel venim portoient . Li hermites qi n ' en conoissoit nules mengoit aussi bien les unes conme les autres tant qe grant mal l ' em pristrent et si en fu tormentez de griés doleurs dedenz son cors , car par les malveses herbes q ' il mengoit ne l ' en pooit nules des bones demorer el ventreil q ' il ne les rendist par vomite . Tant soffri il ceste malaise q ' il lessa tout le mengier , tant resoignoit les doleurs qe les herbes li faisoient soffrir . Einsi jeuna . . jorz tant qe pres aloit q ' il ne defailloit par la famine . Dont vint a lui une beste , si s ' arresta en sa presence , si esgarda un fais d ' erbes qe li hermites avoit cuellies un jor devant , mes il nes osoit atouchier ne mengier , et la beste les conmença a sa bouche a eslire et a desevrer et torner d ' une part les malveses . Par cest example aprist li seinz hom qeles herbes il devoit mengier et les qels non et einsint eschapa il de la famine par l ' enseignement de la beste , et ce fu assez beaus miracles . Mes longe chose seroit de raconter et de dire les oevres qe je vi en l ' ermitage et qi i habitent et qe je i oï dire autrui qui veü l ' avoit , car je i fui un an et . . mois . Et plus m ' esmerveilloie je des miracles et des vertuz qe je i veoie et qe je i ooie conter et dire qe je ne feïsse de ce qe je avoie en si haut proposement com de la aler et de ce com je i pooie mener si grief vie . Et mout sovent de tant com je i fui , habitai je ensamble o le viel hom qi avoit le puis et le buef et le cortil as bones herbes , car ce estoit ma miudre viande . Ce sont les paroles Postumien a Gaullum et a Severum , les deciples seint Martin qi les escoutoient . La fui je , dist Postumiens , a . . abeïes qe seinz Antoines li hermites fist , et encore i sont si deciple et habitent . Et si fui el liu ou seinz Pols li premiers hermites habita en sa vie et si viç la roge mer qi pres est d ' icele contree , et si monte el mont de Synaÿ , mes ce ne fu mie tout en som , car il est si hauz qe nus humeinz hom ne porroit parvenir a la hautece . La entor habitoit uns hermites de cels qi estoient apielé enacorinthe qui ne vivoit se d ' erbes non et de racines et qi ne voloit avoir conpaignie de nule humeine creature . Celui quis je mout longuement , mes onqes ne le poi veoir ne trover en nule maniere . Mes il me fu conté et dit q ' il avoit en cel hermitage habité . . anz ne onqes n ' i avoit eüt vesteüre , einz estoit si coverz de poil qui de lui issoit et de ses chevels q ' il en covroit sa nuece . Meint religieus homes l ' alerent querre , por ce q ' il voloient a lui parler , mes tantost com il les apercevoit , si s ' enfuioit le grant cours par les derrubans de la desertine . Et dedenz cez . . anz ne se lessa il onqes veoir ne a parler de nul home fors q ' a un tant solement et je croi qe cil qi a lui parla l ' avoit deservi par sa vraie foi et par boines oevres . Et entre pluisors autres paroles qe cil hom parla a ce seint hermite li demanda il por qoi ce estoit qe il s ' eschivoit einsi de toz homes . Li seinz hermites li respondi qe cil qi estoit hantez d ' omes et avoit lor solax et lor compaignie ne pooit mie estre legierement hantez des seinz angeles . Et por ceste chose disoient li boen home de la contree qe li angele visitoient sovent cel seint hermite . Quant je me fui departiz del mont de Synaÿ , je m ' en repairai arriere a la riviere del Nil ou il avoit pluisors abeïes d ' une part et d ' autre et je alai partout veoir lor leus et lor afaires . La en viç je une ou il avoit . . freres si com je vos ai devant dit et en un autre leu . . mile et el tierz . . mile qi toz vivoient par ruile et tenoient obedience . Et si ne cuidiez mie qu ' entr ' eus qi estoient ensamble eüst meinz de vertu qu ' en pluisors autres qi partiz s ' estoient des humeines conpaignies , car ce estoient tuit seint home et esleü . Et lor premeraine vertuz si estoit obedience qi mout est grande , ne nuz n ' i estoit receüz de l ' abé por arrester en compaignies , s ' il n ' estoit premierement essaiez et bien esprovez q ' il fust de bones meurs et de bone vie . Dont je vos conterai un mout biau miracle d ' obedience qui la estoit novelement avenuz . Uns hom avoit deguerpi les seculers conseus et cest siecle pleinement , si estoit venuz a un abé qui ja avoit un covent assamblé de seinz homes , si le conmença molt a angoissier et a priier q ' il le receüst ensamble o eus en lor confrarie . Li abbes li conmença a metre meintes choses devant et li dist qe li travaus de l ' ordre estoit molt griez a soffrir et ses conmandemenz estoient si dur qe molt li covendroit avoir grant pacience qi les voudroit acomplir et faire , mes esleüst un autre liu ou il se venquist par plus legiere ordre , et si ne conmençast mie chose q ' il ne peüst parfaire . Mes cil ne se vout onqes movoir por parole qe li abbes li seüst dire , ainz dist q ' il garderoit si del tout obedience , qe se li abbes li conmandoit a entrer en un feu , q ' il ne le refuseroit mie , ainz i enterroit . Qant li abbes l ' oï parler si hardiement , il se pensa q ' il l ' esproveroit s ' il disoit voir ou non . A cele heure eschaufoit l ' en le for par aventure et si estoit ja pleinement espris li feuz dedenz , si conme por le pein cuire . La conmanda li abbes celui q ' il i entrast , s ' il ses conmanz voloit aemplir et feire . Qant cil oï ce , par la grant foi et par la grant volenté q ' il avoit a nostre Signor et por ce q ' il ne voloit mie trespasser obedience ne resoigna il mie les flambes ne la grant chaleur desmesuree , einz i entra dedenz sanz atargement et meintenant perdi la grant chaleur sa force , aussi com elle fist jadiz , qant li troi enfant furent mis en la fornaise et la nature sormontee , quant il meïsmes qi cuidoit ardoir n ' ot nul autre mal qe se il fust arrosez de doce rosee . Qant li abbes le vit , il fu molt dolenz , por ce q ' il li avoit ce conmandé et liez d ' autre partie por le haut miracle . Einsi fu cil beneürez et provez par les conmanz q ' il avoit aempliz d ' obedience . En cele abeïe meesmement avint ce miracle qe je vos conterai ja . Et adont qant je i fui , estoit novelement avenu , si com l ' en le me conta et dist , q ' uns autres hom estranges vint a celui abé meïsmes , si li proia mout de lui reçoivre . Et li abbes dist q ' il le receveroit , s ' il voloit aemplir les conmandemenz d ' obedience . Cil li dist et ot en couvent q ' il ne li conmanderoit ja chose q ' il ne feïst mout volontiers et sanz male pensee et qu ' il en lui averoit pacience vraie . Qant ce oï li abbes , il se pensa qu ' il l ' esproveroit par savoir s ' il auroit pacience . Adont tenoit li abbes une verge q ' il portoit en sa mein , et grant piece avoit q ' ele estoit sechiee . Cele bouta li abbes en terre , si conmanda a celui qi la estoit venuz q ' il tant l ' arrosast d ' eaue qe ele fust raverdie . Et ce estoit tout contre nature , car la verge estoit grant tens avoit toute seche . Einsint prist cil le grief conmandement , si conmença la verge a aroser q ' il aportoit chascun jor seur ses espaules de la riviere del Nil qi ensuz de la estoit pres de . . liues . Or esgardez vous qi ce escoutez , se ce n ' estoit grief penance qe cil avoit entrepris a feire por aemplir les conmandemenz d ' obedience . Einsi esploita cil tout le premerein an , qe onqes ne cessa d ' eaue aporter et d ' arroser la verge , mes onqes ne se pot aperçoivre q ' ele en raverdeïst de noient , mes la vertu d ' obedience duroit par son travail . Et einsi passa l ' autre an qe onqes ne fina de traveillier et le tierz an ausint tres qe pries de la fin , et adonc conmança la verge par la vertu de nostre Signor a raverdir et a florir . Et je meïsmes , fait Postumiens a Severum et a Gaulum son compaignon , viç dedenz l ' abeïe le buisson de cele verge tout vert et portant fuelles , et si l ' i let l ' en por ce q ' il porte tesmoignage com grant chose est de foi et d ' obedience . Et bien sachiez que ançois seroit li jorz trespassés et la nuis venue , qe je voz eüsse contees et retreites les granz vertuz qe je ai veües et oïes conter . Et por ce les entrelesserai je , se je voz avoie conté d ' un jovencel qi de la contree d ' Aise estoit nez . Cil jovenceaus , si com je vos di , estoit nez de la contree d ' Aise mout riches , si avoit un fil de sa feme . Qe vos diroie je lonc conte ? Il vint en Egypte et vit pluiseurs tabernacles de seinz homes et molt li plot cele vie a mener , car uns seinz hermites , Jehans avoit non , l ' avoit mout ensignié et doctriné de la parole de salu . Que vos diroie je plus ? Ne demora mie lonc tens q ' il entra en l ' ermitage por mener seinte vie et solitaire . Et en petit de tens se prova il si belement par jeunes , par humilité , par ferme foi q ' il fu inguaus de vertu a pluiseurs anciens homes qi mené i avoient bone vie et pure , mes li deables li mist une pensee au cuer au chief de . . anz q ' il ot cele bone vie menee qe plus droituriere chose seroit et plus acceptable a Deu q ' il s ' en ralast en son païs a sa feme et a son fil et a sa mesnie , qe ce q ' il se fust si mis del tout hors del siecle et lessast cels q ' il devoit garder por vivre a doleur et a paine . Par ceste fole pensee lessa il sa celle et l ' ermitage ou il avoit premiers proposé a estre toz les jorz de sa vie . Mes qant il vint a l ' abeïe plus proceine et ou il avoit premiers aussi esté , il conta a ses freres l ' ochoison por qoi il issoit de l ' ermitage . Et tuit li conmencierent molt durement a blasmer , et li abbes devant toz les autres . Mes la male pensee qi li estoit entree el cuer n ' en pooit partir por chose qe l ' en li deïst , car totes eures se departi il de ses freres qi mout grant doel en demenerent . Mes il n ' ot mie mout loing alé ensus de l ' abeïe , qant li deables li entra el cors qi le comença si a tormenter qe il prist lui meïsmes a despechier a ses denz et a gieter escume par la bouche . Lors le pristrent li frere , si le reporterent arriere , si li lierent les meinz et les piez si com il li estoit besoinz . Aprés ce grant tens q ' il ot esté einsi gardé , fu il delivrés del anemi par les orissons des seinz homes . Et qant il fu gueriz , si repaira isnelement en l ' ermitage , et si fu chastiiés par ceste chose , si dona as autres examples qi aprés lui estoient a venir , q ' il ne fussent mie si souspris par la vanité de lor folles pensees qu ' il en deguerpissent les bones oevres q ' il avoient conmencié a faire . Or vous ai je ces choses contees et dites de miracles et de vertuz qe nostre Sires fait por ses serz en Egypte , ce vos en sousfisse . Mais por ce qe je vos ai conté ce q ' il vos plot a oïr ou plus , ce quiç , qe je ne vos deüsse dire , je te proi , Severe , qe tu me racontes de ton Martin qi arcevesqes fu de Tors aucune chose , car je desirre mout ses fais a oïr et a entendre . Severus li respondi : Et qe t ' en porroie je dire dont ne te sosfist li livres qe tu sez qe je fis des vertuz et des miracles q ' il fist et de sa vie ? Postumiens respondi : Li livres en qoi sa vie estoit escrite qe tu feïs ne se departi pieça de moi et se tu le reconoissoies , je le te mosterroie . Lors traist le livre desoz sa vesteüre , si l ' ovri . Si dist a Severum et a Gaulum : Veez ici toute sa vie escrite et cis livres a esté mes compeinz et mes confors par terre et par mer et par tout mon pelerinage . Et je te raconterei tot pleinement ou il a esté portez , et si n ' est nus leus en tout cest siecle que la matere de si beneüreuse estoire ne soit contee et dite . Au premier l ' emporta de toi a Rome Paulius uns seinz hom et dont fu il raviz par tote la cité . Et cil qi le livre vendoient l ' amoient mout , car il n ' en vendoient nul autre tant cier . Et qant je oi la mer trespassee et je ving en Aufriqe , si trovai je qe l ' en le lissoit par tote Chartage et tuit l ' avoient fors uns seus prestres qi avoit non Cyrenenses , mes il l ' escrist par moi , car je l ' en prestai l ' exemplaire . Et qe diroie je d ' Alexandre ? La conoist l ' en aussi bien et seit con tu meïsmes le ses qi le feïs , et en Egypte et en la terre de Nitre et en la contree de Thebes et par tout le regne d ' Inde et meesmement el parfont hermitage trovai je un viel home qi le lissoit . Et a celui dis je qe j ' estoie mout tes amis et tes famuliers . Et il me proia et pluiseurs autres freres , se je revenoie ja en ceste terre et je te trovoie haitié , qe je te proiasse tant qe tu acompleïsses le livre qe tu as fet des vertuz au seint home qe tu as trespassees . Or me di donqes et saces bien qe je ne voel mie oïr les choses qi sont escrites , mes celes que tu as trespassees , por ce q ' eles n ' anuiassent a ceus qi les leüssent . Dont respondi Severus a Postumien et si dist : Postumien , la ou je t ' oï raconter et dire les vertuz des seinz homes qe tu nos as dites , si pensoie je qe totes les choses qe chascuns a faites , eüst fait Martins , li arcevesqes de Tors , molt legierement . Et encore nos aies tu hautes choses contees et dites , je n ' ai nule rien oï de toi , sauve la pais des seinz homes dont tu as parlé , qu ' il n ' ait fait plus grandes . Mes einsi com il me samble et com je regehis qe l ' en ne doit les vertuz ne les miracles de saint Martin ne ses merites metre a nul home qi ores soit en vie , einsi me samble il qe ce soit felonie qe l ' en le merie de nule rien a la condition de hermite ne d ' enacorinte , car li hermite sont fors de toz les empeechemenz de cest siecle , et si ne pensent tant solement fors as oevres del ciel , et si ne font riens se ce non qe li angele lor enseignent . Mes cil fu enmi la compaignie del siecle et entre la conversation del pueple et entre les clers qi sovent le gaitoient et entre les evesqes qi forsenoient et de lui avoient envie et chascun jor avoit paines et escandres . Et parmi tout ce fu il fondés de si granz vertuz q ' il fist auteus miracles ou grignors , com nos oïmes onqes conter , qe hermites feïssent qi devant lui fussent ne ne soient encore en l ' ermitage . Qeles vices seroit ce , qi si mal droituriers seroit qi ne diroit qe seinz Martins fust plus puissanz par droit qe nus de ceus dont tu nos as conté ? Saces bien q ' il fu chevaliers , q ' il se combati el felon leu et eschapa ensamble o la victoire , mes cil sont chevalier juwel qi sont en l ' ermitage , car il font ivelment par eus seus lor batailles . Or lessons ester toutes ces choses . S ' a eus et a lui avoit esté une meesme victoire ivelment , n ' i seroit mie ivel gloire , et encore nos aies tu dites et racontees meintes beles miracles , tu ne nos as mie raconté qe nus d ' eus resuscitast onqes nul home de mort a vie . Et por ce te di je que l ' en ne doit nul metre ne confermer a seint Martin . Et se tu t ' esmerveilles de ce qe les flambes ne firent mal al egyptien qi jut en la fornese , saces qe les flambes ne li feu n ' osoient trespasser le comandement de cestuy , et se tu dis qe la cruiautés des bestes salvages estoit apaisie por l ' anacorinte dont tu m ' as conté , saces aussi qe cil curoit et guerissoit de toz les venins des serpenz et apaisoit aussint les rages des bestes sauvages et curoit et sanoit par sa parole ceus qi estoient entrepris del deable , voire meesmement par la frange de sa vesteüre , et se tu paroles de celui qui de ses cheveus estoit coverz ne n ' avoit autre vesteüre , et por ce cuidoit l ' en q ' il fust visitez des angeles , saces bien qe li angele parloient a cestui cascun jor . Et por ce est il reisons qe tu rejehisses qe totes cez vertuz q ' il firent et qe tu as racontees furent en seint Martin et il ne furent mie puissanz de totes celes faire qe seinz Martins fist . Postumiens respondi et dist : Tu paroles ausint a moi come se je ne seüsse qe tu me contes . Si faz , je le sai bien , mes toz tens loerai je les moines d ' Egypte et les anacorintes et les hermites , et devant toz cels loerai je seint Martin ne je n ' oseroie mie a lui comparer evesqes ne moines qe je conoisse , ce tesmoigne Egypte et toute Syre et tote la contree de Ethyope et Inde , et par tote la terre des Turs en est ja la noviele alee et le set l ' en par tote Hermenie et par Bosfore qi est daerreine des parties d ' Inde , et si le sevent et conoissent tuit cil qi habitent es daerreines parties d ' occean , ce est la grant mer qi tot le mont avirone . Et en cest leu ou il habita le conoist l ' en meins q ' en totes autres regions , prestre et clerc et roi et conte et prince et li pueples ne le voelent conoistre , car s ' il le conneüssent et creüssent ses granz vertus et ses grans miracles , il deguerpeïssent lor vices et lor males oevres . Encore ai je grant honte de ramentoivre ce qe je oï l ' autre jor a un maleüreus dire , car il dist qe el livre qe tu feïs avoies tu menti de pluiseurs choses , et je sai bien qe ce qe je li oï dire ne fu mie voiz d ' ome , ainz fu voiz de deable , ne par ce n ' en abessa seinz Martins de noient , mes il fu par sa parole encontre la foi de la seinte Euvangile , car nostre Sires meïsmes dist qe les oevres qe seinz Martins acompli et fist de noient aconplir et feire tuit cil qi feel estoient . Mes li maleüreus qi en nostre Signor ne croient ne en lui fiance n ' avoient avoient honte et ont encore des miracles qe nostre Sires fait et faisoit por les seinz homes , por ce q ' il n ' en volt nules por eus feire . Mes por ce qe nos volons d ' autre chose traitier et parler , lessons de ceus le memorie et la parole et si me raconte avant les oevres de seint Martin qe je ai molt desirré . Severus respondi a Postumien et si dist : Tu deveroies mielz demander , si com je cuiç , solonc droiture ce qe tu me rueves conter et dire a celui qi tout adés fu ses deciples , car li deciples seit mius les oevres de son mestre qe nus autres . Et ce est Gallus qi ensamble o lui fu tres s ' enfance et por ce qe je ai le livre fait qi ja est racontés et leüs par pluiseurs terres , si com tu meïsmes me racontes , por ce est il drois q ' il avant nos raconte l ' estoire , car si come je ai dit devant , il le doit feire . Et si ne li doit mie grever ne anuier de raconter les feis de seint Martin ne les examples . Lors respondi Gaulus et si dist : Encore ne soie je mie si dignes de raconter si grant oevre , li example d ' obedience qe Postumiens nos raconte me constreint a ce qe je ne refusie mie ce qe vos mes rovez et proiés qe je die , mes je me criem molt qe mes paroles ne soient mie si bien assises com les pluisors qe vos avez oïes , mes nonporqant je vos conterai ce qe je en aurai veü a la plus bele maniere qe je porai et saurai . Dont dist Postumiens : Galle , di et parole seürement , car je rejehis et croi qe se tu estoies mus et sanz parole et tu de seint Martin parler voloies et ses fez raconter , qe tu ta parole raveroies , aussint conme Zacharie le rot por demonstrer le non seint Jehan baptiste . Mes or conmence heitiement et si nos raconte ce qe tu en sez et veïs , car nos avons auqes de tens gasté en autres paroles et la nuiz aproche qi nos semont qe tu de conter ne targes mie . Adonc conmença Gallus en tel maniere a parler et si dist : Il me covient el conmencement garder qe je ne reconte mie ce qe Severus en a conté et dit en son livre et si me covient trespasser ce q ' il fist qant il fu chevaliers au siecle et qant il fu moines et ce qe li autre en vont contant q ' il ont as autres oï conter et dire , einz vos dirai ce qe je en ai veü a mes iols tant com je fui ensamble o lui et en sa compaignie . Aprés ce petit de jorz qe je oi deguerpi le siecle et qe je fui venuz en sa compaignie , il avint q ' il aloit au mostier et je et pluiseur autre clerc o lui ensamble . En la voie vint uns povres hom a lui qui avoit mout peu de dras et si fesoit mout froit si com el tens d ' yver , si li proia molt doucement por Deu q ' il donast aucune vesteüre . Li seinz hom ot pitié del povre home , si apela son archediacre qi de ses choses estoit procureres , si li proia et coumanda q ' il vestist cel povre home sanz atargier . Aprés ce entra el mostier , si ala seoir el secretaire toz seus , si com il avoit a us et a costume , car ja tant li prestre ne li clerc ne parlassent el mostier de lor bebesoignes ne ne seïssent por lor afaires qe li seinz hom s ' en mellast et q ' il fust ailleurs qu ' en liu solitaire . Et bien sachiez qu ' en l ' eglisse ne li vit onqes nus seoir , ne enz el liu secretaire ou il seoit seuz , ne seoit il mie seur chaere , mes seur une selete a . . piez . Mes je vos di et jure par Deu et si en ai je grant honte de ce qe je le conte qe je le vi seoir en l ' eglisse en haut aussi come sor un roial siege et si n ' estoit ne fez ne atornez par oevre humeine . Mes ce vos en voel je lessier , si vos dirai del povre home qi tant fist q ' il vint ens el secretaire , la ou li seinz evesqes estoit en orissons et si li dist qe li clers qui il avoit conmandé ne li avoit pas doné sa vesteüre . Quant li seinz hom l ' oï , il osta sa cote desoz sa vesteüre si coiement qe li povres hom ne le vit mie , et puis li dona et se li conmanda q ' il se departisist d ' iluec isnelement . Aprés ce un petit revint li arcediacres au seint evesqe et si li dist qe li pueples l ' atendoit por chanter si com il estoit acostumé . Il respondi et si dist q ' il covendroit premiers le povre vestir et q ' il ne porroit aler a l ' eglisse , se li povres n ' avoit vesteüre , tout ce disoit il de lui meïsmes . Li archediacres qi n ' entendoit mie a la parole dist a la fin q ' il n ' avoit onqes puis veü le povre . Li seinz hom li dist q ' il li aportast la vesteüre q ' il avoit aparellie et li povres n ' en remanroit mie longement a vestir . Dont fu li clers constreinz de la parole et par besoing et par ice s ' en corut erranment a la taverne qi plus estoit del mostier proceine , si acheta une noire vesteüre dure et corte . . deniers , si l ' aporta devant seint Martin , si li mist toz iriés a ses piez , si li dist : Veez ici la vesteüre , mes li povres n ' i est mie . Lors la prist li seinz hom sanz corrocier , si dist a l ' arcediacre qi aportee l ' avoit q ' il alast fors de la secretaire un petit , et ce disoit il , por ce q ' il voloit coiement vestir cele vesteüre el leu de cele q ' il avoit donee au povre , si com il fist , car il estoit desnuez desoz s ' affubleüre , et si se penoit mout qe l ' en ne peüst apercevoir ceste oevre q ' il avoit fete . Mes conment peüst estre celee ceste chose qe li seinz hom avoit faite par grant misericorde ? Ce ne puet estre qe les oevres des seinz soient si reusees qe l ' en nes sace , car il voellent ou non , lor convient dire a ceus qi lor demandent . Si com li seinz hom ala a l ' autel por chanter la messe , toz revestuz deseure cele vesteüre , et il ot beneï l ' autel , nos veïmes une flambe issir de son chief qi s ' estendoit en haut et ce estoit une chose dont nos molt nos esmerveillions . Ce virent pluiseur dou pueple , et non mie grant partie , et une des virges qi en l ' eglisse estoit et uns prestres et . . moine tant solement , ne plus de genz ne le virent . Et si ne vos sai dire l ' ochoison por qoi toz ne le porent veoir ne la raisson , car nos ne savons mie juchier des oevres nostre Signor et ce fu haute oevre et bel miracle . En cel tens meïsmes avoie je un oncle qi Evanchius estoit apelez et crestiens baptiziez estoit , mes au siecle se tenoit , si estoit ensigniez des aferes de cest monde , si conme meint autre preudome sont . Celui prist une si granz enfertez et si orible qe tuit cil qi le veoient cuidoient q ' il deüst trespasser de cest siecle . Si com il estoit en tel point , il manda seint Martin q ' il venist a lui . Li seinz hom i ala erranment , mes ançois q ' il parvenist enmi voie , senti li malades la vertu del seint home et reçut santé meintenant en l ' eure si grant q ' il vint encontre nos qi a lui venions . Qant vint a lendemein , li seinz archevesqes s ' en vout aler . Li preudom li proia mout docement q ' il pardemorast tout ce jor , et tant li dist q ' il demora a la parfin par sa proiere . En cel meïsme jor avint q ' uns serpenz poinst un serjant de la meson , si l ' envenima de mortel venim . L ' en le vint anoncier au signeur de la meson , si li dist l ' en qe uns serpenz avoit envenimé un de ses serjanz , si traioit ja a fin ne n ' i avoit nus esperance de vie . Qant Evanchius l ' entendi , il meïsmes i corut , si le prist a son col , si l ' emporta as piez seint Martin . Et li venins estoit ja espanduz par toz les membres , si qe vos veïssiez le cuir tout enflé et ventre gros et estendu . Lors mist li seinz hom ses meins par toz les membres de celui , tant qe son doit vint josté la plaie par ou li serpenz l ' avoit envenimé . Je vos dirai ja merveilles , car nos veïmes qi environ estions qe li venins qi estoit espanduz par toz les membres revint au doit seint Martin et par la plaie rissi fors et sanc ensamble a si grant foison et en tele maniere conme il l ' eüst espressé et tout aussi com li lez ist de la mamele a la brebis , qant l ' en la tret . Dont se leva cil toz haitiez et fu toz gueriz del venim et de l ' enfleüre . Et nos fumes tuit esbahi por le grant miracle , si disions entre nos ce qe veritez estoit q ' il n ' estoit nus desoz le ciel qi peüst seint Martin ensivre de fez ne d ' uevres . Aprés ce n ' ot mie lonc tens s ' en ala seinz Martins et nos ensamble o lui a une vile en s ' eveschié por visiter ceus qi crestien estoient et por mostrer la parole nostre Signor , si com il l ' avoit a costume . Si com nos alames tote la voie ensamble , nos demorames arriere , ne sai por quel chose , et il s ' en ala devant nos toz mout grant piece . Qant il nos ot mout eslongiés , il garda , si vit venir une grant torbe de gent qi vers lui venoient a cheval tote cele meïsme voie . Et qant li cheval l ' aprochierent et il virent le seint home qi estoit vestuz de noirs vestemenz et asfublez de noire asfubleüre qi li dependoient d ' une part tresqes a terre , qant li cheval les virent , si en orent grant poor q ' il conmencierent a arbrer et a eslancier , et s ' en voloient foïr a force . Cil qi desus seoient les tindrent a males peines , et si furent molt corrociez et molt aïrié de ce q ' il lor covenoit fere demorance de lor bestes qi si estoient espoentees . Lors descendirent par grant ire , si corurent seure au seint home et le conmencierent a ferir et a batre et a laidengier molt durement par parole , mes li seinz hom ne disoit un seul mot , et de ce estoient cil espris de plus grant derverie , car il cuidoient q ' il despisist les cous q ' il li donoient et q ' il ne les sentist mie . Lors venimes aprés le seint home , si le trovames tout desciré et tout ensanglenté gisant a terre aussint conme tot pasmé . Lors le preïsmes , si le meïmes seur son asne et puis si nos en alames . Et cil qi laidengié l ' avoient vindrent a lor bestes , si s ' en cuidierent aler , mes il ne les meüssent por nule peine , car il estoient coies , aussi com se il fussent fichiés en terre . Et il les conmencierent a batre de bastons et de verges , mes riens ne lor valoit , car il ne les pooient movoir , noient plus qe se il fussent de pierre . Li chetif home ne savoient q ' il peüssent feire , car il pooient ja bien savoir et veoir qe ce estoit par la volenté de nostre Signor . Dont comencierent a enquerre et a demander qi cil estoit q ' il batu avoient , tant qe par ceus qi la trespassoient sorent il apertement et entendirent qe ce estoit seinz Martins . Dont sorent il vraiement qe por ce ne se pooient il movoir . Tout erranment s ' en vindrent aprés nos grant aleüre a pié molt repentanz et molt confuz de lor mesfet . Et qant il parvindrent devant le seint home , il se lessierent cheoir a ses piez , si li proierent pardon de lor felonies , car il savoient bien q ' ausi com il fist arrester lor bestes , euïst il puissance qe la terre les trangloutist toz vis ou il fussent pierres devenuz enmi le champ o lor bestes estoient arrestees . Mes por Deu lor donast pooir d ' aler lor voies , et si lor pardonast cest mesfait par sa doçor et par sa misericorde . Et einçois q ' il venissent a nos , nos avoit li seinz hom dit q ' il ne se pooient movoir ne partir . Et dont lor pardona molt docement et mout benignement . Dont revindrent cil a lor bestes , si s ' en ralerent . Et de ce me sovient bien , fet Gallus a Severum son compaignon et a Postumien qi l ' escoutoient , q ' il soloit dire qe onqes puis ce jor q ' il rechut l ' eveschié et la signorie , n ' ot si grant vertu com il avoit devant eüe . Et por ce poés voz bien savoir q ' il fist meint bel miracle et pluiseurs granz vertuz dementieres q ' il fu moines qe gaires de genz ne virent , qant il en a tantes fetes en l ' eveschié qe noz toz avons veü . Et neporqant molt de ses oevres furent conneües au siecle au conmencement qi ne porent estre celees et tant en fist qe l ' en n ' en sauroit mie le nombre q ' il fist celer et cela por ce q ' il n ' en voloit mie aqerre la mondeine loenge . Et je sai bien qe devant ce q ' il fust evesqes , resuscita il . . morz , si com tes livres , Severe , le raconte plenierement , et puis q ' il fu evesqes en resuscita il un seulement dont je m ' esmerveil molt conment tu ce trespassas qe tu n ' en feïs mention en ton livre . Et de ce sui je verais tiesmoing , se vos vos en doutez , et si vos conteré coment ce fu et en quele maniere . Il avint qe nos meümes por aler au chastel de Chartres , ne vos sai mie bien certeinement a dire por quel chose . Si com nos en alions , si trespassames parmi une vile qi tote estoit de genz pleine qi i habitoient . Aprés encontrames une grant torbede gent qi tuit estoient paien , car en cele vile n ' avoit encore adonc crestien en cele hore . Mes li paien s ' assamblerent de totes parz , qant il oïrent parler de seint Martin , car il avoient sovent oï conter et retraire de ses hautes oevres et de ses hautes miracles . Qant seinz Martins senti et sot les granz genz por lui assemblees , il senti bien et sot par le Seint Esperit qe iluec porroit il bien ovrer aucune chose et esploiter . Dont lor conmença a preechier et a anoncier la parole nostre Signor et a gemir et a plorer por ce qe tant de genz com la avoit assamblé ne regnoissoient lor Salveor qi fez les avoit et creez . Si com nos estions avironez de totes parz des paiens , une feme vint aportant le cors de son fil qi morz estoit , si tendi ses meins vers le seint home , si conmença a hautes voiz a crier et a dire : Beaus sire , nos savons bien qe tu ies amis Deu ; je te proi qe tu me rendes mon fil , car je n ' en avoie plus qe cestui , si en sui molt desconfortee . Tuit cil qi la estoient assamblé comencierent a proier le seint home por la feme q ' il veoient si dolente et si tristre . Lors prist seinz Martins le cors del enfant a ses meins , si s ' agenoilla a terre , si conmença ses orissons a feire et a dire et aprés ce qu ' il ot oré , il se leva et la vie revint meintenant en l ' enfant par la volenté nostre Signor , si le rendi li seinz hom a la mere qi molt en fu joieuse et lie . Dont comença trestoz li pueples qi la estoit a regarder vers le ciel et a rejehir de lor boches q ' il n ' estoit autres dex qe Jesu Criz . Et aprés se lessierent tuit cheoir as piez del seint home et li comencierent tuit a proier ensamble q ' il les feïst crestiener , et ne se tarjast mie q ' il ne meïst a chascun sa mein et si les prensignast toz . Et puis se torna vers nos , si nos dist qe ce n ' estoit mie sanz reson q ' il les avoit prensigniez en la champaigne , car la soloient estre li martir coronez , qant il se departoient de ceste vie et il aloient en parmenable gloire . Dont parla Postumiens a Gallum et si li dist : Galle , tu as veincu , car tout ce qe tu m ' as dit sai je bien et croi fermement et nus des hermites ne des anacorintes ne porent onqes tant conmander a totes les choses de cest siecle ne fere com vostre Martins , non mie tant solement , mes nostres aussint et ce est a bon droit qe Severus l ' a pareillé as apostres et as prophetes , car ses oevres tesmoignent q ' il est a eus samblables de foi et de vertu . Mes je te proi qe tu dies avant , car nos ne porrions oïr meilleur chose , Galle , di avant ce qi remeint de Martin , car de nului ne puet l ' en conter plus granz vertuz ne plus granz miracles . Gallus respondi : Si ferai je volentiers , mes ce qe je vos voel conter et dire ne viç je mie , car il ert ançois avenu qe je venisse en sa compaignie , mes li fez est molt bons a oïr et nos seinz freres qi i furent m ' ont l ' oevre contee et dite . En cel tenz adonqes li fu besoinz , por ne sai qel chose , q ' il requeïst le signor de la terre qi Valentiens estoit apelez . Qant cil sot qe seinz Martins li venoit requerre chose q ' il ne li voloit mie doner , il comanda qe l ' en ne le lessast mie entrer en son palais . Et sa feme qi estoit cruele et de malvese loy li avoit trestorné son orgueilleus corage q ' il avoit mout felon q ' il ne portast honeur ne reverence au seint home si com il deüst fere . Ensement ala seinz Martin a cel orguilleus prince , une foiz et autre , mes n ' i pooit noient esploitier ne feire , tant q ' il se retraist a ses leus arriere , si se vesti des heires dures , si esparst cendre sor son chief et si se tint de boivres et de mengiers et si fist jorz et nuiz assiduelment ses orissons et ses proieres . Qant vint au septiesme jor qu ' il ot tel vie demenee , li angeles nostre Signor vint devant lui et si li conmanda q ' il alast seürement au palez et q ' il troveroit les portes de lor gre desfermees et li orguilleus princes seroit amoloiés . Dont vint li seinz hom par la parole del angele , si ala tant q ' il vint au palés . Li huis furent overt ne nus ne fu encontre . Aprés ala tant q ' il parvint au roi et qant il le vit venir , il fu mout corrociez qe l ' en l ' avoit la dedenz lessié entrer et qant li seinz hom l ' aproisma , il ne se deigna encontre lui drecier et feus esprist meintenant par la volenté nostre Signor le roial siege sor qoi il se seoit et toz les dras , si q ' il en senti tresq ' a sa char la chaleur . Qant li rois vit ce , il sot bien que ce estoit par la haute vertu devine , si se leva encontre seint Martin , si l ' embraça et si fist molt grant joie ne n ' atendi mie tant qe li seinz hom li proiast ce q ' il li estoit venuz reqerre , einz li fist tot errant sanz proiere , et le fist mengier et l ' aresna par molt bones paroles et molt beles . Et qant il s ' en vout partir , il li vout doner pluseurs de ses avoirs . Mes li seinz hom ne vout noient prendre , einz se parti de la , si s ' en torna arriere , car il ot bien fait sa besoigne par la volenté nostre Seignor . Or vos ai je molt conté de ses oevres , fet Gallus a ses compaignons , et bien vos deveroit soffire , mes je voi bien si vos volontés et vos cuers ententis a loer et a entendre les oevres del seint home qe je nel os lessier et je vos conterei tant com li jors aura duree et bien saciez a certes qe la ou je voi orendroit le fuerre en voz liz , si me revint a memoire qe li fuerres sor qoi seinz Martins jut fist vertuz et miracles , si com je voz conterai sanz atarjance . Uns chasteaus estoit en la marche de Toreine qi Claudiomas avoit non . La estoit une eglisse ou il avoit seinz homes et seintes virges qi mout doucement servoient nostre Signor . Un jour avint qe seinz Martins trespassa la , si se herberja la , et jut por amonester les seintes damoiseles de bien fere et de mener seinte vie . Lendemein qant il s ' en fu partis , elles vindrent en la chambre ou il avoit geü et pristrent l ' estrein ou il avoit geü , si le partirent au plus droit qe eles sorent et porent . Aprés ce un poi de terme ot en la vile un home cui li deables entra el cors qi demenoit grant freor et grant derverie . L ' une des damoiseles qi de cel estrein dont je vos ai devant conté avoit sa partie le fist prendre , si le fist au dervé metre entor la teste et tantost n ' i pot li deables arrester , einz issi del vaissel ou il estoit entrez et cil fu gariz et delivrés de la male aventure . Aprés ce en cel tens meïsmes avint qe nos repairames de Trieves . Si com nos venions tote la voie , une vache dervee cui li deables fesoit enragier avoit deguerpi son fouc et sa conpaignie et la avoit pluisors genz navrez a ses cornes et cruelment bleciez et ele nos comença a aproismier de pres . Cil qi la sivoient de loing nos conmencierent a hautes voiz a crier et a dire qe nos nos gardissons . Ele nos aprocha , si nos fist molt laide chiere et molt cruele . Seins Martins leva sa mein encontre et si li conmanda q ' ele fust tote coie . Et tantost arresta la vache , si coie q ' ele ne se movoit ne ne crolloit . Dont regarda seinz Martins , si vit qe li deables li seoit sor le dos en mout laide figure . Lors li dist li seinz hom : Morteus enemis , depart toi de ceste beste , et si garde qe tu plus ne la tormentes . Meintenant s ' en departi li deables qe plus n ' i arresta ne n ' i osast demorer par la parole de seint Martin et adonc ne defailli mie sens en la beste q ' ele n ' entendist bien et seüst qe ele estoit par le seint hom delivree . Meintenant li cheï as piez et li seinz hom li comanda q ' ele ralast a son fouc et a sa compaignie et ele si fist et fu plus pesible de toutes les autres . Et ce fu fet el tens qu ' il se mist encontre les autres flambes del temple qi ardoit por la meson rescorre , si come Severus le raconte en son livre . Et tu , Postumien , l ' as leü par pluisors foiz si com je cuit . Et se tu n ' as la parole entendue , tu as le livre , si le liras qant toi plaira . Et nos dirons avant les choses qi sont trespassees et qui n ' ont mie esté oïes . Un jor avint qe nos alions par l ' eveschié ensamble por visiter les prestres et ceus qi crestiens estoient , si com evesqes doit fere . Si com nos venimes enmi une grant champaigne , nos veïmes venir une grant compaignie de veneors et chiens devant qi avoient un lievre acoilli . La champaigne estoit longe et lee , et li lievres ne savoit ou foïr a garisson , car li chien le sivoient si pres q ' il li covenoit par meintes foiz parmi els feire ses tors por la mort eschiver qi mout li estoit proceine . Qant li seinz hom vit en tel peril la bestelete , si en ot grant pitié , si comanda as chiens q ' il plus ne le sivissent et q ' il l ' en lessasent aler et foïr a guerisson . Meintenant arresterent li chien a sa premereine parole , et se vos les veïssiez , vos cuidissiez q ' il fussent liiez ou qu ' il fussent fermement atachiez a la terre . Einsi eschapa li lievres et ala a guerison . Or poez vos bien savoir qe ses paroles avoient grant vertu et grant force . Aprés s ' en retornerent li chien par son conmandement arriere . En cel tens estoit uns chevaliers renduz en une abeïe por estre moine , si avoit en une partie de l ' abeïe fete une celle loing des autres , por ce q ' il voloit estre solitaires aussint com uns hermites . Quant il i ot esté lonc tens , li enemis qi mout estoit viseus le mist en pensee qe sa feme qi en une abeïe estoit de damoiseles ou seinz Martins l ' avoit mise seroit bone ensamble o lui . Si com il habitoit en cel leu seulement , li estoit ja sa pensee esmeüe q ' il li voloit avoir sans falle . Dont requist ce li fous hermites a seint Martin et si li dist ce q ' il pensoit en son corage et li seinz hom ne li vout otroier en nule maniere , car n ' estoit mie resons de metre feme ensamble o moine , car cil n ' estoit mie ses mariz ne ele s ' espouse . Au daerrein qant li chevaliers l ' ot mout enchaucié et il li ot dit qe cil proposement ne li pooit noient nuire , car bien seüst q ' il ne voloit se le solaz non de sa feme ne ne cremist mie q ' il se deuïst metre en charnele volentez , car il estoit chevaliers Jesu Crist et ele meïsmes avoit juré a mener seinte vie , mes soffrist la li seinz evesqes ensamble o lui , car il ne sauroit vivre ne mener seinte vie sanz li , donc parla seinz Martins au chevalier et si li dist : Fus tu onqes en estor n ' en bataille ? Et cil li respondi : J ' ai maintes foiz esté en conroi et en bataille . Seinz Martins li dist : Or me di donqes , se tu fus onqes en conroi qe tu veïsses apareillé et ordené por combatre feme estre ne em bataille ou tu combatisses . Qant li chevaliers oï einsi parler le seint evesqe , il s ' aperçut q ' il avoit pensé et dit folie , si en ot vergoigne . Lors rendi graces a nostre Signor de ce qu ' il ne li lut mie a fere l ' oevre q ' il avoit empense . Dont se torna seinz Martins vers nos et si nos dist qe feme ne devoit mie estre ensamble o les homes en batalle ne en conroi ne en compaignies de chevaliers armez , ainz se doit tenir en sa meson toute coie , car se femes estoient assamblees ensamble o torbes de genz armees por combatre a lor enemis , lor enemi les despiroient plus qe se nule n ' en i avoit . Li chevaliers doit estre mis en conroi et en compaignie et si se doit combatre en la champaigne , et la feme se contiegne dedenz sa meson et la soit tote coie , car la aquiert ele gloire ou elle garde sa chaesté qant li hom n ' i est mie . Et ce est la premiere vertuz de l ' abstinance et si est victoire de lui de desirrier q ' ele ne le voie . Et encore me sovient bien , fet Gallus a Severum son compaignon , et si cuiç qe tu t ' en remembres qe seinz Martins nos soloit preeschier et amonester d ' une virge qi si se traioit arriere de toz les homes del monde , q ' ele n ' en voloit nul veoir , neis seint Martin ne vout elle esgarder qant il l ' ala une foiz por visiter , si vos dirai coment il i ala et par quele aventure , si com il meïsmes le nos raconta et dist . Un jor avint q ' il trespassa pres del leu ou la damoisele manoit qi menoit molt seinte vie , si se pensa li seinz evesqes q ' il iroit cele pucele visiter et honorer qi estoit de si haute merite vers nostre Signor , car il avoit soventes foiz oï parler de sa foi et de sa religion . Nos ensivimes le seint home et si cuidames qe la virge se deüst molt esleechier de sa venue et qe ce fust encore tesmoing de sa grant vertu qe li seinz hom la fust venue veoir et visiter , mes elle n ' alascha onqes les forz liiens q ' ele avoit a son cuer mis et a sa veüe , car onqes ne le vout regarder ne veoir . Seinz Martins demanda por quel chose ce estoit qe la damoisele ne se vout a lui demostrer et une autre feme li dist q ' ele ne voloit onqes regarder ne veoir nul home terrien en cest monde . Qant seinz Martins l ' oï , il s ' en departi mout liez et molt joieus , ce qe meint autre home ne feïssent mie . Or poez vos savoir et entendre vos tuit qi crestien estes qe cele virge estoit mout glorieuse qi ne soffroit mie qe nus hom la veïst , neis seinz Martins qi estoit seintismes evesqes . Et seinz Martins fu beneürés qi ne se corroça mie de ce q ' ele ne se lessa a lui veoir , einz loa molt nostre Signor por la grant vertu q ' il li avoit donee et de ce q ' ele donoit example a celes qi aprés li estoient a venir . Et qant nos fumes de la departiz , la nuis nos vint si proceine q ' il nos covint gesir a une petite vilete , non mie molt loing de la ou la seinte virge manoit . Et cele nuit envoia elle au seint home sa cheinture et il la reçut ne onqes mais n ' avoit receü don de feme . Il ne refusa nule chose q ' ele li envoiast , einz disoit qe nus prestres ne devoit refuser ses dons , car elle seroit devant pluseurs pretres en parmenable gloire . Or proi je toutes les virges et celes qi vuelent garder continence qe se mauvés homes voelent venir a elles dont eles se doutent , q ' eles cloent lor huis et lor portes meesmement as bons por les mauvés fors mettre , ce est q ' eles n ' entiegent a nus parole . Et por ce sace tous li mondes qe la seinte virge ne lessa mie a li venir seint Martin . Et quels prestres fust ce et quels evesqes qi ne tenist ceste chose a honte ou a outrage se l ' en li eüst fete , se seinz Martins non . Et qi fust ce qi ne fust esmeüz envers la seinte virge en si grant ire q ' il ne le tenist a cruauté ou a escomeniee ? Ce ne fust nus , si com je croi , qi fust en tout le monde . Mes tant vos dirai je de li qe li seint angele nostre Signor la visitoient mout sovent et aussi faissoient il le seint home dont je vos ai conté la vie , si com je te dirai , Postumien , par verai tesmoing dont je aurai garantisse tele com Severum nostre compaignon qi ci entent a ma parole . Une autre foiz avint qe je et Severus , si com il set bien et bien l ' en sovient , estions a l ' uis de sa celle qi close estoit ne n ' i osions hurter ne noise fere , ainz i estions aussi coi et a ausi grant reverence , com se ce fust une meson d ' angeles qe nos esgardissions . Et bien saciez qe li seinz hom ne nos i savoit mie . Si com nos seions la et atendions en tel maniere , nos oïmes les voiz et la murmure de pluiseurs homes , ce nos sambla , qi parlassent et dont eümes grant poor et fumes eshabi , por ce qe nos cuidames qe ce fust aucune divine chose . Aprés ce bien l ' espace de . . heures ovri seinz Martins sa celle , si vint a nos . Dont parla Severus a lui , si com cil qi plus privez en estoit qe nus autres et si li conmença a proier q ' il li deïst qele poor ce estoit qe nos avions ambesdeus sentue et a qui il avoit parlé dedenz sa celle , car il nos sambloit qe nos i avons oï de defors les huis la ou nous estions sons et voiz de ne sai quels genz qi parloient . Dont se tarja il mout de tel chose a nos dire , mes il n ' estoit nule chose qe Severus qi ci est vousist savoir q ' il ne li deïst de ce q ' il li avenoit , si nos dist : Je vos dirai choses qi mal creables sambleront , mes ce sace Dex qe je ne vos mentirai mie et si vos proi qe vos ne dites a nului ce qe je vos dirai . Seinte Agniés et seinte Cecile et seinte Marie Magdalene resnierent a moi en ma celle et parlerent . Dont nos prist a raconter lor formes et lor beautés de lor viaires et l ' abit de chascune . Et bien sachiez q ' eles n ' i estoient mie tant solement del jor venues , mes chascun jor i venoient elles por lui visiter , si com il nos regehi et dist . Et si ne denioit mie qe il n ' eüst sovent seint Pere et seint Pol , les beneois apostres . Et qant li deable venoient a lui por lui tempter et deçoivre , si com il fissent meintes foiz , il chaçoit chascun et blasmoit par son propre non . Et bien saces tu , Postumien , qe s ' il n ' eüst si grant vertu en lui , il ne peüst mie estre avant mis ne preechiez par nos par si grant gloire . Et se pluseurs genz sont mal creables des seintes oevres q ' il a fetes , je ne m ' en esmerveil mie , car nos veons les pluseurs enz el tens d ' ore qi ne croient les euvangiles et nos sentimes bien et esprovames par meintes fois qe seinz Martins vit les angeles mout sovent . Et or vos conterai je de lui une grant chose et molt mervilleuse , si l ' entendez . Un jor avint q ' a la cité del Mans ot assamblé un concile grant et merveilleus d ' evesqes , d ' abbés , de prestres , de clers qi venuz i estoient de totes parz et a cel senne ne vout mie aler li seinz hom , mes neqedent covoitoit il molt qe l ' en i avoit fait et dit . Adonc estoit Severus en une nef ensamble o lui par aventure et si devions aler en ne sai qel leu par euvre . Li seinz hom se mist el plus paisible leu de la nef loing des autres . La vint a lui li angeles nostre Signor et si li conta et dist que l ' en avoit fet au concile . Et aprés demandames nos tant et enqeïsmes qe nos en fumes bien certein q ' a cel jor avoit esté li conciles . Et einsi avoient alé les paroles et les oevres com il les nos avoit contees et dites et com li angeles li avoit retretes et aprisses . Or parole Severus et si dist , si com Gallus avoit dites cez paroles et il nes par avoit encore mie bien acomplies , uns enfes vint qi estoit nostre acointes la ou nos estions et si nos dist qe Refrigerius li prestres estoit defors les huis de la meson et si venoit a nos . Dont començames nous a douter lequel nos ferions , ou nous orrions encor avant les paroles qe Gallus nos contoit , ou nos irions avant encontre le prestre qi estoit nostre chiers amis et qi venoit a nos por compaignie . Dont parla Gallus et si dist : Se nos ne lessions mie ceste parole por l ' avenement del prestre qi ci nos est venus reqerre , si nos destreint la nuit qi tant est aprochie qe nos la deguerpissomes et por ce qe je ne puis mie hui pardire totes les vertuz de seint Martin , ce qe voz en avez oï vos soffisse tresq ' a demein qe je vos en dirai l ' autre partie . Qant nos oïsmes Gaullum einsi parler , fet Severus , nos nos levames , si nos en departimes . Qant la nuiz fu trespassee et la matinee fu venue , je dis a Gallum q ' il se levast por parconter l ' oevre q ' il nos avoit comencie a dire , car la estoit venus Postumiens et li prestres qi ersoir se departi d ' ensamble o nous . Si com je parloie einsi a Gallum et il estoit toz aparelliez por comencier sa parole , une grant torbe de moines i vint et je lor demandai q ' il qeroient et il me respondirent q ' il avoient oï dire qe Gallus avoit ier tote jor conté les granz vertuz de seint Martin et qe por ce qe la nuiz qi estoit parvenue li avoit fet deguerpir sa parole , si la devoit hui recomencier . Por ce i estoient il venuz , car il voloient et desiroient molt a oïr l ' oevre de si haut martyre . Si com nos parlions ensi ensamble , si nos dist l ' en qe une granz torbe de genz del siecle estoient defors les huis et si prooient molt que l ' en les lessast ensamble o nous entrer por oïr les seintes paroles , mes nos n ' eümes mie conseil qe nos les i lessissons fors seulement deus , Eucherium et Celsum qi conceles estoient . Tuit li autre si furent mis arriere . Dont nos asseïmes entor Gallum qui ensint commença sa parole : Biaus signeur , fet Gallus , vos estes ci assamblé por moi oïr conter et dire les vertuz de seint Martin , mes bien sachiez qe je ne vos en dirai mie ce qe je vos en diz ier et Postumiens atent a escouter noveles choses et je li voeil dire les oevres si com eles avindrent , por ce q ' il anoncie et die les choses en Orient a ceus qi i sont et habitent , qe nus ne s ' en puet comparer ne ne doit a seint Martin . Or voudrai comencier et dire . En la cité de Chartres avint un jor qe nos i estions q ' il i avoit une damoisele de . . anz qui estoit mue , tresce q ' ele nee estoit . Cele i amena ses peres au seint home et si li conmença a proier q ' il li desliast sa langue si qe elle revist sa parole . Seinz Martins respondi au boen home et dist q ' il n ' estoit mie dignes de fere si haute oevre , mes a . . evesqes qi estoient iluec assamblé o lui dont li uns avoit non Valentiniens et li autres Victricus proiast et reqeïst ceste chose . Qant ce oïrent li evesqe , il li comencierent a proier par douce parole ensamble o le pere de la pucele q ' il feïst ce q ' il li requeroient . Li seinz hom n ' atarja mie , einz comanda qe l ' en meïst arriere la grant presse des genz qui la estoient assamblez . Qant ce fu fet , n ' i demora plus ensamble o lui qe li dui evesqe et li peres a la demoisele . Dont se coucha li seinz hom en orissons si com il soloit fere . Qant il ot s ' orisson finee , il demanda un pou d ' uile , si la beneï et puis en mist en la bouche de la pucele a son doit . Dont li demanda le non son pere . Et cele respondi isnelement et puis comença a crier tot em plorant de joie et li peres por ce qe ce estoit la premereine voiz q ' il avoit de sa fille onqes oïe mes . Lors se lessierent ambedui cheoir as piez del seint hom . Et cil qi la estoient s ' esbahirent toz del grant miracle . Or n ' i avoit nul de nos , fet Gallus , qi ceste chose mescroie , car Euvagius li prestres qi ci est assamblez o nos en puet porter tesmoing veritable , car devant lui fu fete l ' oevre et le miracle einsint com je le vous conté ai . Or vous dirai un autre petit miracle qe je oï conter n ' a mie grant tenz a Arpage le prestre qi dist qe la feme Avicien le conte envoia a seint Martin un pou d ' uile en une fiole de voire por beneïr aveuc les malades , si com il estoit costume . La fiole de voirre estoit de tel maniere q ' ele estoit large par le ventre et si avoit estroit tuelet et lonc , si com les pluiseurs ont encore et si n ' estoit mie del tot pleine de tant et d ' un poi plus qe li estopanz ne portast . Li prestres Arpages , fet Gallus , tesmoignoit et disoit qe l ' uile crut , si com il le vit , a la beneïçon seint Martin , si qe il ala fors par deseure . Et si com li serjanz qi l ' avoit aporté l ' en reportoit , en issoit tout adés li oiles , si qe tote sa vesteüre en fu mollie . Et qant il parvint a sa dame , il li bailla la fiole tresq ' en som tote pleine , si qe li prestres cui elle fu baillie a garder le tesmoigneroit et diroit encore . Et ausint grant mervelle fu ce dont il me sovient encore , car qant li vaisseaus de voirre toz pleins de l ' uile qe seins Martins avoit beneïe fu mis en une fenestre por garder , uns serjanz qi ne li sovint mie gieta un drap deseure qi la fiole abati sor le pavement . Qant cil qi la estoient le virent , il furent tuit esbahi , por ce q ' il cremirent qe li oiles qi beneoïs estoit ne fust periz , si i corurent tuit ensamble et qant il i vindrent , il troverent la fiole tote entiere , aussi come elle fust cheüe sor moles plumes . Et ceste chose ne doit mie estre mise seur l ' aventure del cheoir , mes a la vertu del seint home cui beneïçons ne pot perir . Et qe vos conteré je ce qe par son seintisme non fist celui qu ' il atieus ci dedenz cui non je ne dirai mie qu ' il le m ' a desfendu . Et la fu Saturnines li prestres qi bien le tesmoigneroit encores . Or oez et je vous dirai . Il avint qe nos alions un jor ensamble , si nos corut uns chiens seure qi molt estoit angoisseus d ' abaier et engrés . Cil qe je vos di dist au chien : Je te comant el non seint Martin qe tu te taises . Tantost arresta la vois del chien en son gavion , q ' ele ne pot avant issir et si amui en tel maniere qe vos cuidissiez q ' il eüst la langue trenchie . De ce qe je vos di me creez aussi qe pluiseurs autres ont meintes beles miracles veües , par ce q ' il apeloient le suen seintisme non . Une autre foiz avint q ' Aviciens li cuens qi molt estoit cruiels , si com vos avez oï conter et dire , s ' en ala sor ceus de la cité de Tors , si emprist pluiseurs q ' il comanda a enchaener et a destruire par diverses peines , et lendemein avoit devisé q ' il destruiroit les autres . Qant ceste chose fu noncie a seint Martin , il s ' en ala toz seus un pou einz mienuit devant la messon del cruel prince , mes il ne trova mie qi les portes li ovrist , por ce qe tuit dormoient et il se coucha a orissons devant l ' entree . Adonc dormoit Aviciens molt fermement et li angeles nostre Signor li dist en avision : Li sers Diu gist a ta porte et tu te reposes ! Lors sailli sus Aviciens toz estordiz , si apela ses serjanz a hautes voiz et si lor dist q ' il desfermassent les portes isnielement , car seinz Martins i estoit ne ne soffrissent mie qe li serjanz Deu i eüst plus ne travail ne paine . Et cil saillirent sus et firent ce qe pluiseurs des serjanz font encores , car il despirent le conmandement de lor signor et si distrent qe ce q ' il lor avoit comandé estoit toz songes et qe nus ne porroit cele hore veillier ne ne seroit a la porte ne ne porroient croire qe nus evesqes fust adont a autrui porte . Et endementieres s ' endormi Aviciens , mes petit i fu reposez , qant il resailli sus , si conmença a crier que Martins estoit devant sa porte et por ce ne pooit il avoir repos de son cors ne de son corage . Si serjant s ' atargierent , si com li pluiseur feroient encore qi pereceus sont . Et li cuens sailli sus , si s ' en corut tresq ' as deforeines portes . La trova il le seint home gissant , si com il avoit veü en avision . Li chetis cuens fu toz esbahiz por la demostrance de si grant vertu , si dist : Sire , por qoi es tu venuz a moi ? Il ne te covient parler de nule chose , je sai bien qe tu quiers et demandes . Depart toi de moi , qe Dex ne se corroce a moi por toi . Et si saces bien qe j ' ai esté molt traveilliez por ce qe je ça venisse . Et lors se departi li seinz hom de la et li cuens apela ses serjanz et si lor dist et conmanda qe il lessassent aler cuites toz les prissons . Et aprés se departi il de la , si tint sa voie . Dont fu tote la citez mout esleecie , qant ele fu delivree d ' Avicien qi tant les traveilloit et destruisoit . Et ce ont oï pluiseurs homes reconter et dire a Avicien . Et ce meïsmes oï dire Refrigerius li prestres cui voz veez devant vos a un mout prodome qi Agariduz estoit apelez qi meintes foiz li jura , si conme Refrigerius meïsmes , le raconte qe meesmement Aviciens le raconta molt sovent et dist , si com il li estoit avenu . Et bien sachiés qe je voel qe vos ne vos esmerveilliez mie de ce qe je ne fis hier ce qe je vos faz hui . Ce est qe je atrai preudomes a tesmoing de chascune vertu qe j ' ei conté et se nus se mescreoit si lor voist demander , car il sont encore en vie . Ce covient il feire a cels qi sont mal creable parler par tesmoins qi les choses aient veües . Or prengent tesmoinz hetiez et vivanz cil qi le dotent , si les croient , s ' il voelent . Je m ' esmerveille coment nus hom de religion qi point a de sens en lui puet cuidier qe nus mente de seint Martin . Je proi a Deu que ceste souspeçon et ceste pensee se departie de toz ceus qi desoz Deu vivent , car seinz Martins n ' a nule besoigne qe nus l ' en essauce ne mete avant par mençoignes . Et ce sace Dex qe nos n ' avons dit ne ne volons dire nule chose qe nos n ' aions veü ou qe nos n ' aions nos meïmes oï pleinement conter ou autres preudomes qi encore le tesmoigneroient . Sa ceaille et son mostier ou si moine estoient estoit . . liues ensus de la cité . Et toutes les heures q ' il metoit le pié fors de sa celle por aler a l ' eglisse , tuit cil qi fors del sens estoient en l ' eglisse conmencierent a fremir et a desver et si trambloient aussint de poor com se lor justice venist , si qe li clerc de l ' eglisse savoient bien par les criz de ceus qi fors del senz estoient qe seinz Martins li archevesqes venoit . Et je meïsmes viç un de ceus qui li deables traveilloit en tele maniere qe qant seinz Martins aproisma de l ' eglise , qe cil fu levez en haut en l ' air et si tenoit ses braz estenduz aussi com s ' il fust penduz par les paumes et si n ' avoit pas ses piez a terre . Adonc vint seinz Martins vestuz de sa heire et esparz son chief de cendres , si fist fermer les huis , si se coucha en orissons enmi l ' eglisse . Dont veïssiez les chetis destreins par dolereuses paines , por ce que li deable ne s ' en pooient foïr qi es cors lor estoient . Li un i pendoient en haut par les piez aussi com s ' il venissent devers les nues et por ce n ' estoient il mie descoverz de lor vesteüres , qe la daerreine partie de lor cors ne feïst vergoigne a ceus qi en l ' eglisse estoient . Dont si veïssiez d ' autre part les autres traveilliez de ce q ' il regehissoient lor hontes sanz ce q ' en lor demandast et si disoient lor nons par qoi il estoient apelez . Li uns disoit q ' il avoit non Jupiter et li autres Mercurius . Au daerrein furent il mout tormenté et batu par le seint home et chacié de l ' eglisse et fors des cors des homes ou il estoient . Et par ce regehissons nos qu ' en seint Martin fu aempli et contruevé en l ' Escriture qi dist qe li seint home veinteront les angeles . Aprés ce vos conterai d ' un autre miracle . En la terre de Senz avoit une vile ou gresiuz et tempeste gastoit chascun an les blez et les avaines et toz les fruis des terres et tant qe li laboureor des terres , ce sont li ahanier qi soffert en avoient meins maus et meintes paines , trestrent a seint Martin et si li proierent et demanderent aïde et li seinz hom vint en un champ qe la tempeste soloit plus degaster qe touz les autres , si fist s ' orisson et qant il l ' ot fete et dite a nostre Signor , il ot si delivree toute la contree de la grant tempeste qe onques en . . anz q ' il vesqui aprés n ' i cheï tempeste ne orages ne gresiuz n ' i fu veüz par nul home . Et por ce que l ' en cuidast qe cest don ne fust donez par seint Martin , dedenz l ' an q ' il morut , revint enz el païs la tempeste des gresiuz si com il soloient estre . Dont se sentirent cil del païs del departement seint Martin et si ploroient de la mort de lui aussint com il s ' esleeçassent de sa vie . Et se nus nos demandoit tesmoins de ces choses prover qe nos avons dites , sache bien qe je ne l ' en amenroie mie un home tant seulement , mes mout de milliers , car tuit cil qi de la region de Senz qi bien esproverent la grant vertu et le miracle le tesmoigneroient et meesmement Refrigerius li prestres qi est ici en presence le tesmoigneroit , si com cil qi l ' a meintes foiz oï conter et dire a ceus qi i furent et cil qi le nos contoit en plora meintes larmes por l ' amor del seint home , car il avoit grant domage del fruit de sa terre par la tempeste qi revenue estoit , si com je vos ai conté . Or vos revendrai a Avicien le conte dont je vos ai devant conté et dit qi sa cruiauté n ' avoit encore mie perdue , einz la demenoit molt grant en toz les leus et par totes les cités de la contree fors tant solement en la cité de Tors . Or poez voz savoir qe ce estoit granz vertuz del seint home qe cil estoit si cruielz a toute creature et avoit devant lui tote sa cruiauté perdue . Un jor avint qe seinz Martins ala a lui parler , si entra dedenz sa porte c ' onqes ne li fu adon desfendue et ala tant q ' il le trova seant en sa chambre . Et tantost com il entra en la chambre vit il derriere le dos Avicien droit serrant a ses espaules un deable seoir qi estoit de trop merveilleuse grandeur . Qant seinz Martins vint de loing , il le soffla aussi un petit com s ' il parlast a lui . Dont cuida Aviciens qe ce fust a lui , si dist : Seinz hom , qe me regardes tu ? Seinz Martins li respondi : Ce n ' est mie a toi , mes a celui qi est apoiez a tes espaules . Dont s ' en departi li enemis molt dolenz et si deguerpi le leu ou il estoit qe il n ' i osa plus demorer . Et tres ce jor en avant sot l ' en bien qe Aviciens fu plus douz et plus deboneire qe onqes n ' avoit esté devant , si ne sai se ce fu por ce q ' il sot et entendi bien q ' il avoit fete la volenté au deable qi toz tens estoit ensamble o lui ou se ce fu por ce qe li deables avoit perdue sa poesté de lui ensignier , par ce qe seinz Martins l ' en avoit chacié et mis arriere . El chastel d ' Embaise avoit une ydre grant et merveilleuse dont je vos conterai l ' aventure . Li paien qi l ' avoient faite avoient fait de beles pierres polies un mur haut et espes et massis a guisse de tor et la deseure avoient establi un trosne ou cele ydre estoit mise et aoree , mes li seinz hom l ' en avoit ja abatue et li sieges et la tor i estoit remesse . Seinz Martins manda meintes foiz a Marcel qi dont estoit prestres de cel leu q ' il destruisist cele tor et abatist , por ce que encore i avoient fiance cil qi encore adonc n ' estoient mie atorné a vraie creance . Li prestres n ' en fist noient , por ce q ' il n ' avoit pooir del abatre . Aprés ce petit de tens revint seinz Martins au chastel , si blasma mout le prestre de ce qe li sieges de l ' ydre estoit encore en estant . Cil respondi qe a peines seroit il abatuz por toz ceus de la vile : Et conment le porroient il dont abatre par moines qi enfermé estoient ne par clers qi gueres n ' avoient de puissance ? Dont fu seinz Martins en orissons tote le nuit et en veilles . Qant vint la matinee , une tempeste leva si grant et si orible et une foudre qu ' il abatirent le meson de l ' ydre et les fors murs tres qe el fondement . Et ce tesmoigne Marceaus li prestres qi vit la chose si com je la vous ai contee et dite . Aprés ce vous conterei je un autre miracle qi n ' est mie granment dessamblables a cestui et si le tesmoignera Refrigerius li prestres qi ci est empresent . Une coulombe ot mout haute et molt grant en un chastel et deseure cele colombe si avoit un ydre . Ce est une ymage de Sarrazinz ou il avoient grant fiance . Qant seinz Martins l ' aperçut et vit , il se pensa coment il le porroit abatre , mes ne pot veoir engien conment elle fust abatue . Qant il vit ce , il se coucha en orisons si come sa costume estoit . Tantost com il ot definee s ' orisson , une colombe grant et merveilleuse vint devers le ciel trebuchant seur cele meïsme colombe et seur l ' ymage si q ' ele l ' abati et debrisa trestote en poudre . Et ce virent cil qi la estoient , fet Gallus , et Refrigerius li prestres qi ci m ' escoute et entent . Une autre foiz avint qe nos estions sor la rive d ' une eve et uns serpenz vint descendant d ' une roche , si se mist en l ' eve por nos trespasser d ' autre part la rive ou nos estions . Qant seinz Martins la vit venir , il tendi sa main vers lui , si li dist : Je te coumanç el non nostre Signor qe tu t ' en repaires arriere . Tantost retorna li serpenz a la parole del seint home et si revint a la rive dont il estoit venuz si qe nos le veïsmes . Si com nos esgardions cest miracle , li seinz hom conmença molt haut a gemir et si dist : Li serpent m ' oient et entendent et li home ne me voelent entendre ne oïr . Aprés avint une autre foiz par uns jorz Pasqueres que li seinz hom demanda a celui qi le servoit s ' il auroit point de poisson , car es jorz de Pasqes mengoit il poisson par costume par les . . jorz tant solement , et bien sachiez q ' il en mengoit molt petit . Dont respondi cil q ' il n ' en avoit nul pris , car il meïsmes savoit peschier et si estoit dyacres et si avoit non Chatons ne en tout le jor n ' en pot il nul trover a vendre . Qant li seinz hom l ' oï parler , il li respondi et si dist : Or va et si met ta roiz en l ' eve , tu prenderas aucune chose . Dont s ' en ala li serjanz , si fist si com li seinz hom li avoit dit . Et nos alames aprés por veoir l ' aventure , car li habitacles estoit pres de l ' eve . Cil mist la roiz en l ' eve , si prist au premerein tret un grant poisson , si s ' en repeira molt liez a l ' abeïe , si le mostra a seint Martin qi a nostre Signor en rendi graces et loenges . Or poez vos veoir qe cis seinz hom mostra molt bel exemple a pluisors genz par les granz vertuz qe nostre Sires demostroit por lui qi le gloirefioit de diverses graces qi en lui estoient de pluisors miracles . Arborius meesmement tesmoigne qe il vit meintes foiz , ce li sambla , qe la ou il estoit joste le seint home , qant il estoit apareilliez a l ' autel , qe ses meins resplendissoient aussint come precieuses gemmes et la ou il les atouchoit , q ' il li sambloit q ' il avoit soventes foiz oï le resonement des pierres precieuses . Et ceste chose en tesmoigne Arborius qi ci est en present , mes or vendrai a ce q ' il cela tant com il pot a totes genz , mes a nos ne le pot il celer qi de sa compaignie estions . Et en ce qe je vos voel conter porrez vos savoir et entendre qe li angele nostre Signor parla a lui face a face . Meïsmes li empereres de Rome fist en cel tenz Ytace evesqe de Trieves aprés la mort Priscillien qi evesqes en avoit esté . Et cil Ytaces et si compaignon dont il n ' est encore del nomer besoing avoient toz jorz esté encontre Priscillien cui l ' en avoit tenu a seint home , mes toz tens estoient tenu al empereor et meintenu par lui . Entre cez choses vint seinz Martins a Trieves et la estoient pluseurs evesqes assamblez qui ensamble Ystace se tenoient . Tantost com la novele fu a eus venue qe seinz Martins venoit , il furent molt espoentez et si tramblerent de poor del seint home . Le jor devant avoit li empereres devisé par les sentences des evesqes q ' il envoieroit ses prevoz et ses homes toz armez en la terre d ' Espaigne qi par tout prenderoient les hermites et qant il les auroient pris , si lor toudroient les avoirs et les vies . Or n ' est il mie grant dou tance qe granz torbes de seinz homes ne fussent degastees par cel afaire , entre la maniere de pluiseurs autres genz , car as euz esgardoient tant solement cil qi les qeroient et as semblances . Et la ou il veoient les vesteüres et ceus qi empali estoient , si cuidoient q ' il fussent hermite mielz qe fermement creable . Ceste chose savoient bien li evesque qi la estoient assemblé qe a seint Martin ne pleiroit mie et por ce si en estoient il dolenz q ' il ne se tenist mie a cel proposement q ' il avoit proposé a fere et de ce aussi qu ' il n ' ensivissent mie les oevres qe li seinz volsist , q ' il alassent solonc droiture par la victoire de Celui qi en lui estoit . Por cez . . choses dont il avoient doute alerent il a l ' empereor , si li distrent q ' il envoiast encontre seint Martin et si li deffendist q ' il n ' aproismast la cité , s ' il ne voloit estre a la pes et a la concordance des evesqes qi iluec estoient assemblez . Qant li seinz hom l ' oï , il fu deceüz par voisdie et si regehi et dist qe par pes i voudroit il venir . Aprés si entra en la cité par nuit , si s ' en ala a l ' eglisse por ses orissons feire . Au tierz jor aprés s ' en ala al palez et entre moltes choses q ' il avoit a feire a l ' empereor et a requerre estoit s ' entention sovraine qe cil ne fussent mie envoiez en Espaigne qi aler i devoient . Piteuse entention estoit au seint home de ce meïsmement q ' il ne voloit mie qe li crestien fussent delivré par sa proiere tant solement , mes li herite aussint . Mes li voiseus empereres qi voloit q ' il ne reqeïst mie ceste chose nomeement les sospendi . Ce est q ' il le fist a lui parler dés le premier jor et entendre et le secont q ' il le venoit reqerre qe onqes ne vout a lui parler et ce fu por ce q ' il voloit q ' il ensivist les autres qui d ' une concordance estoient ou por ce qe li seinz hom li estoit durs et cruiels par paroles ou por ce qe li empereres baoit a avarice , car il voloit avoir de l ' or et del argent des malvés homes qi envers lui se rachatassent , aussi come pluseurs feroient encore qi par lor grant covoitisse dont il sont espris a devise , font tieus choses q ' il lesseroient , se il l ' oevre seint Martin creoient . Mes ce sacent tuit qe au jugement ou chascuns son loier atent , la n ' aura nul mauvés loier , car Dex lor fera droit plenier . Et a ce baoit Mausimes li empereres et neqedent n ' estoit il mie en cel afaire mout covoiteus , einz le faisoit por la besoigne de son regne et par ce s ' en cuidoit il escuser se il avoir en preïst , car il avoit tot son tresor despendu et l ' avoir de ses homes en pluiseurs batailles . Entre cez choses ralerent li evesqe a l ' empereor par grant poor et se compleinstrent a lui et distrent q ' il estoient dampnés , se seinz Martins estoit devers Theoniste qi toz seus les blasmoit apertement et tel home ne devroit l ' en mie reçoivre dedenz les murs qi la chose porroit faire a mal torner a cest afaire et si distrent encore qe la mors de Priscillien qi encontre eus estoit ne valoit nule rien , se Martins se penoit de lui vengier . Qant il orent tot ce dit a l ' empereor , il li cheïrent as piez et si li proierent tot em plorant q ' il jurast et ouvrast sa force encontre le seint home . Mes bien saciez q ' il ne l ' apieloient mie seint home , einz disoient qe li empereres esprovast sa force encontre un seul home . Dont failli mout pou qe li empereres ne fu a ce menez par les malvez evesqes , qe seinz Martins ne fust dampnez ensamble o les herites . Mes encore fust il devers les evesqes , il savoit bien qe seinz Martins estoit de grant foi et de grant seinteé et de grant vertu envers tote humeine nature , si se porpensa por totes choses q ' il le veinteroit par autre maniere qe par force , s ' il pooit , si q ' il seroit a la cort des evesqes . Dont trest li empereres a seint Martin et si li dist ﻿ par mout beles paroles c ' on devoit bien les herites dampner par droit et qe Theonistes avoit plus ensivi la malvese loi qe nus autres , mes lessast totes ces choses et si se tenist a la comunité et a la compaignie des evesqes . Qant seinz Martins oï ensi parler l ' em ﻿ pereor , riens ne li fu de quanq ' il disoit ne por ce ne se voloit il mie metre a la cort des evesqes , q ' il les savoit felons et de malvese maniere . Adonc se parti li empereres molt corrociez de lui , si conmanda a ses serjanz et a ses prevoz q ' il alassent toz cels ocirre dont seinz Martins li avoit proié , car il le voloit corrocier , por ce q ' il ne voloit riens faire por lui . Qant seinz Martins sot ceste chose , il estoit ja nuiz tote noire et a cele heure s ' en ala droitement au palés l ' empereor et se li dist qe se il le comandement q ' il avoit fet delessoit , si qe cil s ' en repairassent qi en Espaigne s ' en aloient por les eglisses destruire , il feroit ce q ' il li prioit . Qant Maximiens li empereres l ' oï , il l ' otroia volentiers et si pardona son mautalent a ceus q ' il voloit destruire . Au tierz jor aprés fu ordenez a evesqe Felices qi fu molt seinz hom et preudom . En la compaignie des autres ala ce jor seinz Martins , por ce qe mielz li sembla ce a fere qe cels lessier ocirre qe li empereres avoit comandé a destruire . Aprés ce qe einsi ot esté , il s ' en repaira et si com il vint a la voie , si coumença a estre mout dolenz de ce q ' il avoit fet , si s ' en prist molt a compleindre . Et si com il estoit assis pres d ' un chastel qi estoit avironez de granz forés et il se complegnoit par grant doleur d ' icele compaignie q ' il avoit tenue as mauvés evesqes , li angeles nostre Signor li vint devant et si li dist : Martin , tu doiz bien par droit avoir ceste doleur et fere , mes tu ne t ' en peus autrement del empereor partir . Or repren ta vertu et si ne te desespoire mie . Lors se parti de lui li angeles et il remest auqes reconfortez de sa pesance . Et bien sachiez , fet Gaulus , qe puis cel tens , s ' eschiva il tout adés de la coumunité et de la compaignie des evesqes qi a cele assamblee furent . Et encore avint un jor , fet Gaullus a ceus qi l ' escoutoient , q ' il mist plus longement q ' il ne soloit a un dervé garir et delivrer del deable . Je li oï dire tot em plorant qe par cele compaignie ou il avoit esté par besoigne non mie de cuer sentoit il qe sa vertuz estoit amenuisie . Aprés ce vesqui il . . anz ne onqes puis n ' ala a senne ne a assamblee de vesqes , ainz s ' en atint tant com il pot et tant com il vesqui puis , et de lor compaignie aussint . Mes puis q ' il fu revenuz a la cité de Tors , recovra il , si qe nos veïmes bien et esprovames , tot pleinement sa grant vertu et si li fu doblee , car je viç un dervé amener a s ' abeïe et einçoiz qu ' il venist a l ' uis del mostier ne q ' il entrast dedenz , fu il mondez et gueriz . Aprés ce viç je un home qi me conta et dist qe si com il et pluiseurs autres de ses compaignons najoient en la mer et il s ' en venoient a granz voiles tendues , uns estorbellons lor vint et une granz tempeste qi lor mast fist ploier et lor voiles derrompre et leur nef croistre en tele maniere q ' il avoient toute esperance perdue de vivre . En cele nef avoit un marcheant d ' Egypte qui encore n ' estoit mie crestiens . Cil conmença a hautes voiz a crier et a dire : Li Dex qe Martins aeure , aïde nos et seqeur et delivre de cest peril ! Tantost fu la mer apesie et la tempeste departie et cil s ' en vindrent a sauveté au port q ' il desirroient . Une autre foiz avint qe li prevost , uns molt preudom et vicaires estoit Maximes l ' em ﻿ pereor de grant baillie , manda au seint home par ﻿ ses letres mout docement q ' il li feïst aïde et secors , car sa mesnie tote estoit si entreprisse de grant doleur et de grant maladie q ' il gisoient tuit contre lit . Et si estoient tuit si entrepris de roigne et de grant porreture q ' il sembloit q ' il fussent tuit peri . Qant seinz Martins oï ce , il li remanda qe ce seroit trop grief chose a feire , car il savoit bien qe par la volenté nostre Seignor estoit cele mesnie tormentee . Et nonporqant il se coucha en orissons vers nostre Signor et si fu en geunes ﻿ par . . jorz et par . . nuiz et en veilles , qe nostre Sires entendist sa proiere . Adont vint li conceles a lui et si dist et conta q ' il et toute sa mesnie estoient delivré de cel torment ou il estoient . Dont li fist aporter cent livres d ' argent et li seinz hom nes reçut ne escondi , einz se pensa q ' il en rachateroit les chetis , se il em prison estoient . Dont trestrent a lui li frere et si li distrent q ' il en gardast aucune chose avec les despenz de l ' abeïe , car li pluiseur avoient pou viandes et li aucun pou vesteüres . Il respondi et si dist : L ' Eglisse nos pesse et veste , car nos ne querons mie ne ne demandons les terriens avoirs a oés nos despenses . Einsi dist Gallus a Severus qe li seinz hom en respondi . Puis avint une autre fois q ' il estoit en sa ceaille et si com il seoit seur un siege de fust q ' il avoit fet fere , si vit . . deables ester desus la roche qi desus s ' abeïe estoit et si disoient a haute voiz et crioient : Heteia te , Brictio , heteia te , Brictio ! Et je croi , fet Gallus , q ' il veoit la rage et la derverie q ' il avoient el chetif mise , car il ne demora mie mout aprés qe Brices vint au seint home toz dervez , si le coumença a ledengier en plus de mil manieres et a peines se retenoit il q ' il ne li coroit seure et li seinz hom l ' apaisoit qanq ' il pooit par doces paroles , mes li deables li estoit si entrés dedenz le cors q ' il ne se pooit tenir del seint home laidengier , einz li disoit qe par malvestié avoit il lessié la chevalerie et par fantosmes et par fauses avisions disoit il ce q ' il feisoit et disoit . Et qant il ot cez choses dites et autres qi bien font a teire , il s ' en rala tout courant , aussi com cil qi estoit saoulez de grant forsenerie . Mes en la fin , si com je croi , fet Gallus , furent chacié li deable de son cors par les orissons del seint home . Et dont repaira Brices a seint Martin , si li cheï as piez et si li prioa merci et pardon de ses oevres q ' il avoit fetes et q ' il l ' en charchast penitance , car il savoit bien qe ce avoit esté oevre de deable . Grief chose n ' estoit mie a seint Martin q ' il li pardonast le meffet a celui qi merci li queroit , ainz le pardonoit mout volentiers sanz delaiance . Lors pardona a Brice les hontes q ' il li avoit dites . Dont conta a lui et a nos li seinz hom q ' il avoit veüz les deables qi crioient en som la roche qe des laidenges qe Brices li avoit dites ne s ' estoit il meüz en son cuer ne corrociez , por ce q ' il li sembloit q ' eles grevoient plus celui qi les disoit qe lui meïsmes . Ne onqes tant Brices ne li sot dire des hontes ne des felonies q ' il s ' en corrouçast ne q ' il en vousist venjance prendre si com il peüst faire , einz disoit mout sovent en sa pensee : Se Jesu Criz sosfri qe Judas li dist meintes choses et je por qoi Briscon ne sosferroie ? Dont respondi Postumiens et si dist : Mout fu cil maus hom qi par reison et par tens ne se vout apeisier au seint home et mout se doit l ' en doloir de la chetive condition et de la grant pestilence qi en Briçon estoit , dont il laidengoit le seint home . Mes ore leissons ce ester , dont la parole n ' est mie bone a meintenir , si nos conte avant Galle de seint Martin les oevres . Gaullus respondi a Postumien et si dist : Postumien , vespres aproche et li solauz resconse et tens est a toz ceus qi ci sont qi mout volentiers ont oïes les paroles et les oevres d ' aler a la ceine . Si n ' en voudroie plus conter ne dire , mes saces bien qe tu ne doiz mie entendre a parvenir a la fin de ses oevres ne de ses miracles , car il n ' en i a nule et si n ' est nuz hom nez de mere qi par paroles les peüst conter ne dire , mes ce qe tu en as oï porteras tu en Orient et si espart la gloire de lui et le non par les diverses regions es pueples ou tu iras et es parties estranges et es leus et es pors de mer et es bours et es diverses citez et si te ramembre bien et soviegne qe tu ne trespasses mie compaignie qe tu ne les i dies et racontes . Et se tes cuers et ta voie est d ' autre part , ne lesses mie qe tu ne voises a Paulin qi hauz hom est et qi mout fet a loer et a lui te proi je qe tu racontes les oevres qe nos avons hui et hier dites . A celui diras tu tout et raconteras tu tout , car par celui seront meintenant a Rome coneües les oevres del seint home , car par lui fu seüz nostre premerainz livres par toute Lombardie et par tote Puille et par tote Sezile et par tote la terre de Grece . Cil n ' a mie envie des granz vertuz ne des granz miracles del seint home , einz les aime molt . Et se tu te deparz de la et tu t ' en vas en Aufrique , si le raconte en Cartage , et encore conoissent il , si conme tu nos as dit , les oevres del seint home , si en conoisteront il plus ore , si ne loeront mie tant solement seint Cyprien lor martir . Et se il avenoit par aventure qe venz te tresportassent a senestre en Achaïe , si les i racontasses et en Chorinte et en Atheines . Et encore fust Grece beneüreuse de ce qe ele fu convertie par l ' apostre qi la preescha Jesu Crist , ne deguerpi mie France Qi li dona seint Martin por li convertir a creance . Et qant tu revendras en la terre d ' Egypte , encore i ait il tant de seinz homes dont elle s ' enorguellist ﻿ par lor vertuz et par lor miracles , raconte i les choses qe tu as veües , si c ' on les sache en Aise et en toute Europe . Et se tu parvienz en la terre de Jerusalem , je t ' enjoing et proi qe se tu arives au port de Cholomaide , qe tu voises a la sepouture Pomponie nostre compaignon qi la fu enseveliz , si com l ' en m ' a dit et conté , et si fai as os tant d ' oneur com tu puez , si espant deseure beles fleurs et herbes soef flairanz encore soient ce veines donés . Et si li diras mout docement non mie par aspres paroles qe s ' il te vousist croire , tieuz jorz fu ja , ou moi aussint , ou ensivi seint Martin mielz qe celui qi je ne voel nomer ne dire , il ne fust mie de moi partiz ne morz en mer ne getez es ondes , si q ' a peines vint il a terre ou il eüst sepouture , ne fust il mie enfouiz en estrange region . Or puent veoir s ' oevre cil qi me cuidierent nuire par le departement de lui . Or ne s ' esjoïssent mes ne ne demeinent leesce . Dont se teut Gallus , qant il ot a Postumien cez choses dites . Et si com il ploroient tuit por Pomponie lor chier compaignon dont il avoient tuit la ﻿ parole ramenteüe , il se leverent tuit et departirent , car ja estoit pres de la vespree . Or vos ai l ' uevre consommee des miracles de seint Martin si com jes trovai el latin qe Severus fist et treita , mes Gauchiers qi les translata en romanz avant nos raconte de Namur son signor avant la vie de seint Brice sanz sejor qi fu esleüz a archevesque del païs aprés la mort de ce seint home dont contee vous ai la some . Or aiez pais et si aiez et vos cuers bien apoiez , Car pou puet li biens profiter Celui qi nel viut escouter . A enviz fet bien , ce m ' est aviz , qi le bien escoute a enviz . 