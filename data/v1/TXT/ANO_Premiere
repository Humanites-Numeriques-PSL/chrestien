Et qui sila espoëntee “ Ha ! franche roïne honoree , Riens ne me puet asоagier , Car j' ai veü un messagier Venir laiens , si m' en creez C' ainc mais ne fu si esfreez Li rois por mes qui li venist , N' ausi grant doel nul jor ne fist , Ne tuit li suen comunement . Li mes , ce quit veraiement , Lor a tel novele aportee Qui a la cort desconfortee . Li rois meïsmes s' est pasmez . Je criem que Diex n' en soit blasmez De tote humaine creature , Tele puet estre l' aventure , Si sera il , ne puet remaindre . ” La roïne prist lués a taindre Et chiet pasmee el pavement . Lors oïssiez molt hautement Crüer et dames et puceles . Et sachiez que les damoiseles Rompent lor dras et lor caveus ; Ainc hom ne vit dol si greveus . Li rois de pamison revint , Et li vallés devant lui vint Et dist : “ Rois , Diex ( vos ] beneïe Et vostre bele compaignie . Salus mande come a roi Gavains , li vostre niez , par moi . ” Et quant il l' ot , si saut en piez ; Ainc mais de rien ne fu si liez Come il est de ceste novele . Tant par li est plaisanz et bele Qu' entre ses bras le vallet prent , Sel trait a lui delivrement Del cacheor ou il seoit . Toute la cors qui ce veoit Desirre molt a savoir l' oevre Que li vallés al roi descoevre . Et li rois li respont et dit : " Amis , et Diex gart et aït Gavain , mon chier neveu , et toi . Lui n' aim je mie mains de moi . Di moi coment le fait Gavains : Est il et delivres et sains ? ” - “ Se Diex , sire , me face lié , Je le laissai sain et haitié Molt loinz de chi en un chastel Qu' il a conquis , si n' a plus bel Ne miex assis en tot le mont . Par moi vos requiert et semont , Come son oncle et son seignor , Secors li fachiez et honor Come a si grant besoig affiert . Secorez le , mestiers li iert , Qu' il a emprise une bataille . Si vos prie et mande sanz faille Que la le veigniez garantir . Guiromelant velt desmentir Qui s' est de lui honir vantez . Bien le vos di , si est vertez , Vos ne Gavains ne vostre ami N' avez plus mortel anemi . Au besoing pert qui est amis : Mesire Gavains m' a tramis A celui qui les besoigneus Maintient contre les orgueilleus . ” Pour voir vos puis conter et dire , Cainc nule cors si plaine d' ire En tant ne fu si resjoïe . Por la novele c' ont oïe Sont resbaudi estrangement Tuit ensamble comunement ; Et si n' ont mais de dol envie Quant il celui sevent en vie Que l' en tenoit au plus cortois Au jor , tant fust ne quens ne rois , Et au plus large et al meilleur D' armes et de tote valeur . Lors veïssiez cort resbaudir , Harpes soner et retentir , Et vïeler et faire lais ; Toz en retentist li palais . N' est hom vivans qui pas vos die Come il font dolce melodie . Trestot demainent joie a tire , Qu' il en ont le meillor matyre Qui onques fust oïe el mont . Joie et amours les en semont , C' est grans matere d' esjoïr ; Nule meillor ne puis oïr . Dame Ysave de Carahés Ot la grant joie del palés ; D' unes loges ou el seoit A la roïne en cort lués droit Et dist : " Dame , si con je pens , Bone novele orrons par tens . Liez est li rois , et le message Joïst molt ; ce me rasouage . Anqui orrois bones noveles De monseignor Gavain et beles , Si com dïent cil estrument Qui laiens sonent dolcement . Et mes cuers por voir me destine Que par tans arons joie fine Del neveu mon seigneur le roi . ” - “ Bele , Diex vos en oie , et moi Et ces dames et ces puceles Et ces cortoises damoiseles . ” La roïne en estant se met , Mais d' affubler ne s' entremet ; Tant se haste ne l' en sovient . Vers le palais corant s' en vient Tot sanz mantel , desaffublee , Si est laiens molt tost entree . N' i remaint dame ne pucele Ne nule franche damoisele , Qui jus ne jet s' afubleure Et n' aille aprés grant aleüre . Dames de cambres mais n' issirent A tel desroi come ces firent , N' en sale a roi n' entrerent mais Si com ces fisent el palais . Li rois vers le vallet s' acline ; " Amis , fait il , a la roïne En va molt tost , et si li di Ce dont tu m' as si resbaudi . Miex weil qu' ele l' oie par toi Que par nul autre , nis par moi . ” Et cil i va sanz targier plus Et dist : “ Cil Diex qui maint la sus Et les buens met a destre part , Dame , de par Gavain vos gart Et vostre compaignie chiere . ” La roïne a molt bele chiere Respont au vallet : “ Diex te salt , Et lui face joiant et baut . Est il delivres et toz sains ? ” - “ Oil , dame , et de joie plains , Come vostre dols amis chiers . Par moi qui sui ses messagiers Vos mande que le secorez , Par cele foi que lui devez . Menez i totes les puceles , Les dames et les damoiseles Qui a ceste cort sunt venues ; Trestoutes soient retenues . N' est pas amis qui n' est onnis , Samblans sanz fait soit toz honnis . Ainc nel sot , mais or le sara , Se il nul verai ami a ; Car nus ne set s' il aime seus Si bien com fait li besoigneus , Qu' ami ne se püent celer Quant l' uns voit l' autre mesmener . Ne puet savoir cui riens ne faut S' en l' aime ou het , se Diex me salt . ” Quant Keus li senescax l' entent , S' en a parlé cortoisement ; Si l' ot il ains aatiné Par maintes fois et ramprosné . Cui quaut ? Teus est aatineus Qui au besoing vaut vint et deus De ceus a la plaisant parole Dont l' ovre est fainte et vaine et mo [ le ] . Car cil qui blandist par costume Anïentist come l' escume Quant doit aidier au grant besoing ; Amis si aime et prez et loing . " Seignor , li seneschax lor dit , Trestot devons sanz contredit Dieu mercier , au mien avis , Quant mesire Gavains est vis ; Plus estions por lui irié Et amati et empirié Que lié por tot le remanant . Or mercions Dieu le manant Qui sain et sauf l' a tant gardé . Savoir poons par verité Que cil conquiert qui preudom est Maint grant gaaing et maint conquest ; Car solement de la dotance Que il fust mors par mesqueance , Estions trestuit fors de joie . Voir dist quel dist , se Diex me voie , Que nus ne set c’ uns prodom vaut Desi a l' eure que il faut . Molt en a Diex fait grant honor Le roi Artu nostre seignor , Et a nos toz , si com moi samble , Car ci estions ore ensamble Bien trente mil pensif et morne . Or nos esclarchist et ajorne Quant cil est haitiez et en vie Qui tant est plains de cortoisie ; Cainc ne fumes si angoisseus Ne nos feïst liez et joieus Li buens , li biax , li preus , li gens , Qui tant est frans a totes gens Que nus ne set el mont son per . " Atant fait deus graisles soner . Lors veïssiez ces damoisiax , Toz frans homes et gens et biax , Blanches toailles a lor cols . La n' a mestier vilains ne fols , Car n' i eüst lieu de servir . Si vos puis dire sanz mentir , Li bachin valent un tresor , 10790 Car li pluisor sont de fin or Et li autre de blanc argent , Dont il servent et bel et gent Les dames et les chevaliers Molt lïement et volentiers ; Puis sont assis par le palais . Tant i ot mes que je m' en tais , Fors c' ainc mengiers de si grant pris Ne dura mains , ne ne fu pris Plus liement en nule cort , Ne nus ne vit mais ausi cort . L' amours de Gavain lor ensaigne Caie [ nt ] tost fait . Diexl tante ensaigne I veïssiez lacier manois , Et tant riche mul espanois , Tant destrier et tant palefroi Enselé ; tuit sont en esfroi Qu' il n' aient pas trossé a tans . Onques mais gens , si com je pans , Ne fist d' errer ausi be [ l ] offre : Tant ( e ) male , tant riche coffre I veïssiez trosser le jor . Li rois ne fist autre sejor , Ains monta , si ist de la vile ; Et chevalier bien trente mile Et quinse mile que puceles Et que dames et damoiseles . Nus ne vit mais tele ost banie Com le jor issi d' Orquenie . Molt par i ot riche charroi A porter le harnois le roi , Ses vïandes , ses paveillons ; Merveilles dure et molt est lons . Arouté sont parmi les plains , Et si covint les daerrains A une liue hebergier Del liu dont murent li premier , Sor une riviere en un plain . Matin sont meü l' endemain ; Li vallés les maine et conduit A grant joie et a grant deduit Par forés et par beles landes , Et o grant plenté de vïandes , Droit au chastel que Gavains tient . Li rois al sepme jor i vient , Et li vallés li prent a dire : " Veez chi le chastel , biax sire , Que vostre buens niez a conquis . ” Li rois a pié a terre mis . Lors les veïssiez toz descendre Et paveillons et tentes tendre . Et cil Galois qui duit en sont Mainte loge galesche font ; Et si ront fait mainte ramee De la forest qu' ont entamee A lor chevax , a autre afaire . Li keu refont quisines faire De la foillie del mairien . Yvains , fix le roi Urïen , Et Gifflés , li fix Do , revienent O la roïne o cui se tienent . Si vos di qu' en lor compaignie , Qui de dames ert bien garnie , Vinrent troi mile chevalier ; N’ i ot un sol n' eüst destrier . Aprez revint li grans charois , Jamais nul si grant ne verrois . A sa tente qui fu tendue Est la roïne descendue . YGERNE la roïne estoit As estrres del palais et voit Le grant ost contreval la pree . Molt durement fu effraee , S' en a le cuer tramblant et vain . Sa fille a prise par le main Et li dist : “ Fille Norcadés , Ore avons nos vescu adés , Et plus qu' assez , qu' assises summes . Ensamble ne vi mais tant d' omes Ne tant de hiaumes reluisans N' autant d' escus reflamboians . Vez que de lances et d' espees ! Sont ce ore dames ou fees La jus desor cele riviere ? ” - “ Si m' aït Diex , ma dame chiere , Ne sai ; mais ainc mais damoiseles Ne dames nulles ne puceles Ne vi mais ensi ostoier Ne mener ost ne guerroier , Mais durement me grieve al cuer . ” Mesire Gavains et sa suer S' en issent d' une chambre atant ; Et Ygerne tot maintenant Qu' ele le vit vers li venir Ne se puet mie plus tenir , Ainz li a dit : “ Biax dols amis , Vez com grans os nos a assis La jus tot contreval ces prez . Biax dols amis , ore esgardez : Par decha n' a se dames non Et damoiseles . Sire , un don Me demandastes par amour , Que je devant le sepme jor Nule demande ne feïsse De vostre non , ne n' enqueïsse De vostre lignage ja rien . Et je m' en sui tenue bien , C' ainc n' en parlai . Or si savez Que li sepmes jors est passez , Si weil or vostre non savoir . - “ Dame , je vos en dirai voir , Car ainc mes nons ne fu celez A nului . Gavains sui nomez . " Et ele maintenant l' embrace , Si li baise oex et boche et face . Sa fille tenir ne se puet ; Li cuers li salt de joie et muet , Car n' ot talent de someillier Au jor qu' il nasqui de moillier . Le vis li baise et la poitrine . " Biax chiers amis , fait la roïne , Foi que doi Dieu et sa vertu , Je sui mere le roi Artu . Vez ci ma fille , ele est ta mere . " Et Clarissans qui iluec ere , La suer Gavain , quant ele l’ ot , Entre en sa chambre a l' ains qu' el pot Et comence grant doel a faire Por son frere qui set l' affaire Qu' ele aime le Guiromelant Qui si le va contralïant . “ Gavains , biax niez , fait la roïne , Vos veez bien tot le covine , Que assis nos ont a estrous . Por amor Dieu , que ferons nous ? " - “ Ma dame , ci n' a nul peril ; Vez le roi Artu vostre fil . " - “ Est che vertez ? ” — “ Ma dame , oil ; N' en doutez mie , ce est il . ” - “ Dont m' est molt tart que je le voie , Car ainc mais n' oi ausi grant joie . ” Et dist Gavains : “ Je weil aler Outre cele eve a lui parler , Roïne dame , s' il vos plaist . ” Lors ne puet laissier que nel baist . Maint baisier ot sanz ire amere Et de l' aiole et de la mere . Des dames se part a itant Et monte en un cheval corant . Dis chevaliers preus et senez A oltre l' eve od lui menez . Et Kex toz premerains le voit , Qui del tref le roi Do venoit . Au paveillon le roi Artu En va poignant par grant vertu ; Molt lïement li prent a dire : " Ichi vient vostre niez , biax sire . " Atant descent devant le roi . Li rois monte en son palefroi , Que trop li tardast d' autre atendre . Tant com li chevax pot destendre Encontre son neveu en va . Tot maintenant qu' il l' encontra L' a baisié a l' ains que il pot Vint fois ançois qu' il deïst mot Et en la bouche et en la face . Ne quidiez pas qu' il li desplace De son neveu quant il le vit . Et mesire Gavains li dit : " Sire , grans joie vos atent , Car vostre mere molt entent A vos esgarder , et volroit Parler a vos , si aroit droit . ” Li rois sorrist as chevaliers ; Puis a dit : " Biax tres dols niez chiers , Foi que doi a l' ame mon pere , Cinquante ans a que je n' oi mere . ” - “ Salve vostre parole , sire , Si avez , por voir le puis dire . Quant Uterpandragons mori , Ygerne cha s' en a fuï O grant tresor , et si fist querre Toute la plus soutive terre Qui fust , tant que chi assena . Et del grant avoir qu' amena Fonda cest chastel et fist suen ; Ne sai nul meillor ne si buen . Quant li rois Lot perdi la vie , Mes pere qui tint Orquenie , Ma mere , vostre suer , en vint A cest chastel et puis se tint Avec sa mere et a la vostre . Toute la terre qui est nostre Guerpi en fin , et delaia . Grosse remest ; une fille a Qui laiens est et gente et bele ; Molt par i a vaillant pucele . ” Li rois et tot cil qui la sont De la merveille grant joie ont . Et la roïne dolcement Baise Gavain , et autres cent Dames et puceles de pris . De maint baisier qu' a iluec pris Se fust il molt bien consivrrez ; Mais quant li biens est desirrez , Qui puet s' en prent a son talent , Non pas a celui quel despent . Toute l' ost molt grant joie maine . Mais de la mere al roi demaine , Qui la sus el palais s' estait , Oiez la nuit que ele fait : Ele avoit od li el chastel Cinc cens adoubez de novel , Chevaliers toz de haus parages , Molt bien emparentez et sages . Lor armes qui sont merveilleuses , Plaines de pierres prescïeuses , Fist metre totes fors as estres Et as querniax et as fenestres , Si que les pierres de vertu Rendent en l' ost le roi Artu Si grant clarté , por voir le di , Com se ce fust entor midi . Esbahi sont de la clarté , Si quident estre enfantosmé . Li rois ne s' est de rien vantez , Por che qu' il quide estre enchantez . De Gavain recrient durement Que soit sozpris d' enchantement , Mais puis li a tant dit et fait Que li rois s' emble et si s' en vait Od quatre de ses compaignons Qu' il a priveement semons , Et la roïne solement Od trois puceles , sanz plus gent . A l' iaue vindrent , si passerent ; Trusqu’ al chastel ne s' aresterent . Et la roïne au chief flori Molt tres bien son fil requeilli ; Grant joie en fait estrangement . De la roïne od le cors gent Refait Ygerne la roïne Molt grant joie . Mais la covine Vos veil dire de cels de l' ost . Kex li seneskax , ausi tost Come li rois s' en fu tornez , Y vint soi quart toz assamblez Por conseillier priveement A son seignor ; mais erranment Qu' il ne trovent el tre le roi Sont tot ensamble en grant effroi . Se volez oïr des puceles , Des dames et des damoiseles , La roïne ont quise en sa tente . N' i a nule n' en soit dolente Quant lor dame ne trovent mie . Molt par en est l' ost estormie , Ainc mais n' orent ire greignor : Cist fait le doel de son seignor , Ceste sa dame qu' a perdue . Toute en est l' ost si esperdue Que maintenant sanz nul sejor , S' autresi fust contre le jor Come il estoit contre la nuit , Sans faille s' en alaissent tuit Desconfit et molt laidement . Lors s' armerent isnelem [ en ] t ; Chascuns mist le hauberc el dos . N' i ot si coart ne si os Qui ne s' armast sans demorer . L' ost font molt bien la nuit garder Por che qu' el ne fust estormie . LI rois Artus a messe oïe Au matinet quant il esclaire . Arriere ens en l' ost s' en repaire Od cinc cens chevaliers noviax Dont estoit garnis li chastiax ; Et entre dames et puceles En maine od lui cinquante beles . La riviere ont passee tost . Molt se merveillent cil de l' ost Quant il se sont apercheü De lor seignor le roi Artu , Quant il le choisirent venant . Se plus demorast tant ne quant , Trestot ensamble s' esmeüssent , Le fu es loges mis eüssent ; Mais tant sont lié de sa venue Que toute en est l' ost retenue . En tref qu' il a et riche et buen Descent , et chascuns d' aus el suen , La roïne a la soie tente , Et od li mainte dame gente ; N' i remest pucele a descendre . Mesire Gavains sanz atendre A le roi tout dit et conté Por quel afaire il l' ot mandé , Et come il ot empris l' estor , Et qu' il doit estre a icel jor . Puis dist lués sa confession A un evesque Salemon . Et li evesques li a dit Maint bel sermon et maint bel dit , Et le chastie dolcement . Mesire Gavains simplement Toz ses pechiez li a jehis . Quant li sains hom les a oïs , Et voit que de cuer se repent , Si l' a assals molt dignement De Dieu et de Sainte Marie Et de lor dolce compaignie . Puis l' a saignié et si li dit Qu' en Damedieu de tot se fit ; Des que il est verais confés Ne doit avoir paor jamés , Car Diex par tot le sauvera Quant de bon cuer l' apelera . Atant lor parole ont finee . Et maintenant sanz demoree Ne remest en l' ost bon cheval , Qui que l' eüst n’ amont n' aval , Qu' en ne li venist presenter . Bien se repuet de ce vanter Qu' en tote l' ost n’ ot bone espee Qui ne li fust lués aporte [ e ] . Et cil qui buen elme i avoit , Et bon gleve , li presentoit . Mais ses armes ne volt cangier Por les autrui , fors un destrier De ceus qu' a la cort envoia Quant il la lance querre ala Et il de la tor departi Ou la commune l' assali ; Celui demande et on l' amaine Devant le tref le roi demaine . Sor celui fist metre la sele De ses armes fresche et novele . L' en le claime Guilodïen ; En tot le siecle terrïen Meillor cheval de lui n' avoit , Ne plus hardi nus n’ i savoit . Por che qu' il ert vairs par nature N’ i misent autre coverture . Sor une coute d' auqueton Porpointe et plaine de coton , Ont monseignor Gavain armé Molt co [ i ] ntement et acesmé De totes armes par loisir Einsi come por assalir Autrui et por son cors desfendre , Si qu' il n' i ot rien qu’ entreprendre . N' il n' i covint ne plus ne mains , Qu' andui l' armerent a lor mains Gifflés et Yvains qui l' amoient Et de tel oevre molt savoient . Si tost come il fu atornez En estant est sor piez levez ; Vers le Gué Perilleus esgarde Si voit sordre lez une angarde Un grant conroi de chevaliers ; Par conte en i ot trois milliers . Primes choisi les fers des lances , Aprés revit les conoissances , Les gonfanons et les banieres Qu' il orent de maintes manieres . Puis voit les elmes reluisanz , Puis les escus reflamboians , Et puis les chiez des bons vassax Et les chiés des corans chevax . Le petit pas , estroit rengié , Parmi la lande ont chevalchié Tant qu' a un arbre sont venu Molt pres de l' ost le roi Artu ; Iluec se tinrent tot ensamble . Puis ra veü , si com moi samble , Venir un autretel conroi , Molt belement et sanz desroi , Aprés ciax qui venu estoient . Autant de chevaliers avoient Come cil orent del premier . Ainc ne s’ i volrent atargier Tant qu' a l' arbre venu resont Ou li autre tuit coi s' estunt . Devers senestre sont torné Ou il virent un molt bel pre . Iluec retint chascuns son frain Dalez le conroi premerain . Atant resort li tiers conrois ; Mais jamais nul jor ne verrois Chevaliers ausi bel venir Con chist vienent , et sans mentir En i ot quatre mil a armes . L' escu trop bel par les enarmes Tint chascuns , et la lance droite . La lande ne fu mie estroite , Ains estoit large et lee et plaine . Et cil qui les conduist et maine N' en lait un tot sol desreer , Ne l' un cheval l' autre passer ; Ainz vienent tuit rengié de front . Chieres armes et cleres ont ; Ne portent mie lances simples , Ainz i pent de molt chieres guimples Et de beles ridees manches Molt delïees et molt blanches . Bien sont assamblé come gent Qui de bien faire aient talent S' il en estoit mestiers ne leus . Tant les maine li sires d' eus Qu' a l' arbre vienent que il voient Ou li autre les atendoient . Iluec tre [ s ] tuit en un josterent Li troi conroi ; et ses esmerent A dis mile cil par decha . De chevaliers bien tant i a , Ce dist chascuns quis esme et voit . Puis vient aprés aus lués a droit Uns conrois qui n' est pas vilains , Car bien i ot , a tot le mains , Dames et puceles de pris Troi mil , qui molt ont cler les vis . Devant vienent vïeleour Vüelant lais , et harpeour Qui harpent sons molt dolcement . Trop vienent envoisïement Tot droit a l' arbre ou eles virent Lor gens . Ilueques descendirent Les aus a destre enmi la lande . Li rois Artus lués recomande Quinse mile des siens armer Et par batailles conreer . Que qu' il aviegne ne que non , Ne velt mie estre en sozpeçon Que s' ost ne soit molt bien gardee . Et cil tantost sans demoree L' ont fait si com li rois devise . La roïne se fu assise Soz une arbroie enmi la plaigne , Et si ot bien en sa compaigne Troi mil que dames que puceles Des mix vaillans et des plus beles Qui a cel jor fuissent en vie . Molt fu la lande raplenie De dames et de chevaliers , De beles armes , de destriers . Ainc mais ensamble tant n' en vit Nus hom , si com li contes dit , Ne jamais nul jor ne verra . Mesire Gavains apela Gifflet et monseignor Yvain . “ Alez , fait il , la en cel plain . A cel arbre , en cel grant conroi , La troverez , si com je croi , Celui vers cui bataille ai prise . Et si n' en querez ja devise Li quels ce est , ne li quels non , Car je sai bien sanz mesprison Certainement le conistrez Si tost come as oex le verrez , Qu' el mont n' a plus bel chevalier Ne miex parlant ne nul plus fier . Dites li bien que je li mant Que orendroit tot maintenant Sui pres d' aquiter ma fiance . " Et cil montent sanz demorance Et chevalchent isnelement , Puis qu' il ont le comandement , Tot droit en l' ost Guiromelant . N' ot remez chevalier vaillant En trestoz les illes de mer , Qui vers le roi ait cuer amer , Qui ne fust venus contre lui En l' ost dela ou vont li dui Que mesire Gavains envoie . Tant chevalchent la droite voie Qu' a l' arbre sont venu en l' ost . Guiromelant ont trové tost ; Desus un chier pale aufricant Estoit adonques en estant , Ses deus bras sor deus chevaliers . Vallés i ot et escuiers Assez qui a genols estoient Et ses cauces de fer laçoient . Il ot vestu un gambison Parti de porpre et d' auqueton Tel come a armer covenoit . Une coute porpointe avoit Sor son chief por le front garder Des mailles en la char entrer . Ne sai por coi vos acontasse Sa grant biauté ne devisasse , Fors que plus bele creature Ne vit nus d' umaine figure . Nus hom , ice vos di por voir , Tant de biauté ne pot avoir . Uns chamberlens devant lui fu Qui son hauberc li ot vestu ; Dui escuier entor aloient Qui molt grant garde se prenoient S' il i avoit que amender Ne rien a metre n' a oster . Tost l' ont amende bel et bien , Ne welent qu' il i faille rien Don [ t ] poïst avoir encombrier . Si tost come si chevalier Virent les deus barons venir Si funt la presse departir . Et quant li message ce virent De lor palefrois descendirent . Tout maintenant l' ont coneü Ensi tost come il l' ont veü , Et vienent vers lui droitement ; Mais il lor dist premierement : “ Seignor chevalier , bien veigniez . ” Yvains respont come ensaigniez : " Sire , devanciez nos avez , Quant vos premiers nos salüez ; Ce deüssons nos faire vos . Messagier somes ; de par nos Vos mande mesire Gavains Que vos soiez trestoz certains Que il est toz pres d' aquiter Sa fiance sanz demorer . ” Il lor respont : “ Se Diex me voie , Et je autresi de la moie . Mais or me dites , biax dols sire , Par amors , s' il vos plaist a dire , Coment andui avez a non . ” - " Molt volentiers le vos diron , Ce respont Gifflés premerains , Icist a non mesire Yvains , Si est fix le roi Urïen . Et del mien non je vos di bien , Que Gifflés resui apelez , Li fix Do , a Carduel fui nez . " Guiromelans respont manois : " Molt par est vaillans et cortois Mesire Gavains , ce m' est vis ; Les deus chevaliers m' a tramis Que plus desirroie en cest mont A veoir de cels qui i sont . Mais d' une rien vos dirai voir , Par vos li manç et faz savoir Qu' il n' a plus mortel anemi De moi . Tenez ! jel vos affi , Mesire Yvains , sanz nule faille , Si m' aït Diex , se en bataille Le puis vaintre ne sormonter , Toz li mons nel porroit tenser Que la teste ne li tolsisse Avant que de lui me partisse . ” — “ Ce n' iert ja , sire , se Dieu plest , Fait mesire Yvains , que il est Si preudom , et vos d' autre part , Que par grant sens et par esgart Remanra et ert en pais mise La bataille qu' avez emprise A honor de lui et de vous , Si qu' en ierent lié et joious Tuit vostre ami comunement , Et li suen ausi voirement . ” Guiromelans atant respont : " Si m' aït Diex qui fist le mont , Tant vos tieng a preu et a sage Que ja n' i trametrai message Fors vos et Gifflet vostre ami . Mais tant li direz de par mi , Pres sui d' aquiter la fiance K' ai vers lui , et la covenance . Atant vos en poëz aler , Car ne li weil or plus mander . ” Il montent lués et si s' en vont . Au tref le roi revenu sont Ou mesire Gavains estoit Toz armez , si les atendoit . Mesire Yvains li conte et dist : " Ce vos mande sanz nul respit Vostre anemis qui est dela : Toz les covens qu' envers vos a Est orendroit pres d' aquiter . " - " Or n' i a dont fors del monter , " Ce respont mesire Gavains . L' estrier li tint mesire Yvains Et il est maintenant montez Sor le Guilodïen armez . Et si tost com il montez fu , Par la guiche prist son escu , Si l' a au col serré et mis . Vallés ot bien entrusqu' a dis Devant lui , et chascuns tenoit Une lance et si atendoit Por savoir le quele il prendra . Et il de renc les esgarda , Puis a apelé Yvonet Qui une en tint , un sien vallet , D' un roide fraisne de quartier Od un cler fer trenchant d' acier . Une molt riche ensaigne i pent Brodee d' or molt soltieument , Conques d' iex ne fu remiree Nule plus richement ovree . Guilorete li envoisiee La fist , si li ot envoiee Lonc tans avoit par drüerie . Por che qu' ele vint de s' amie Le prist ; si sai qu' il l' en croistra Grans hardemens quant lius sera . SI com vos dis , en ist de l' ost ; Et Guiromelans ausi tost De l' autre part s' en est issus La lance el poing , et ses escus Resclarcist contre le soleil , Qui ert d' or od le chief vermeil . Et il fu chevaliers apers , Et ses chevax si fu covers D' un samit jaune par derriere , Et d' un vermeil ert la coliere . Molt fu la lande bele et plaine , Et ert a grant merveille plaine De chevaliers , de dames beles . Et plus i ot de mil puceles Qui se vont par les rens seoir Por la bataille mix veoir . Il n' i ot fait lonc parlement , Mais cil sanz plus d' alongement , Qui l' aatine orent emprise Sanz sairement et sanz devise , Puis qu' il furent el champ venu Et li uns a l' autre veü , Les escus prisent as enarmes Com cil qui molt sorent des armes ; Sel joint chascuns al pis devant Et al col del cheval corant . Puis ont baissiez les gonfanons Et hurterent des esperons . Et li cheval andui s' estendent , Et si sachiez que il destendent Plus tost que quarriax qui descoce ; Ne il n' i ot mal pas ne roche Ques destorbast de tost aler , Ainz samble qu' il doient voler A trestoz ciax qui les esgardent . Cil qui sus sieent ne se tardent Ne d' esperoner ne de poindre . Et quant avint qu' il durent joindre , Por plus parenroidir lor cols , Sor les escus qu' il ont as cols Apuient si les trenchans fers Que parmi oltre les haubers Les font passer , si que la maille Trenchierent [ d' Jambesdeus sans faille Et les blïaus joste les cors . Par derriere salirent fors Andui li fer cler et trenchant . Li cheval sont si tost alant Cainc nes porent contretenir , Ainz s' en vont oltre si d' aïr Que les vassax covint hurter Si durement au trespasser Des cors , des escus , ce m' est vis , Que les jenols et toz les vis S' escorcent , et a terre en vont Trestot quatre ensamble en un mont Et li seignor et li cheval . Mais cil qui sont preu et vassal Resalent sus delivrement Et se desferrent vistement Des lances qui sont es escus . Aprés si traient le [ s ] brans nus Et lievent les escus en haut . Jamais de nul si dur assaut N' orrez parler de chevaliers Com de ces deus fu cist premiers . Par molt grant ire s’ entrevienent , Et des espees que il tienent Se donent uns cops si pesans Amont sor les hiaumes luisanz Qu' embarrer les font et ploier . Et contreval sanz delaier Les espees en descendirent , Einsi que des escus fendirent Et cuir et ais , quanqu’ en ataindrent . Et de bien ferir ne se faindrent Cil qui se heent morte [ l ] ment . Molt pesanz cops et molt sovent Lor veïssiez lués referir . Des helmes font le fu salir Et les cercles rompre et voler , Place tolir et remüer . Veïssiez l' un l' autre molt tost Recovrer , si que cil de l' ost Se merveillent estrangement Que il püent si longuement Estre ensamble sanz traire arriere . Mais onques en nule maniere Ne volt li uns l' autre guerpir Tant come il pot l' estor soffrir Et com li puet durer alaine . Molt a envis et a grant paine Se sont un poi ensus retrait Por le grant chaut qui mal lor fait . Et si tost come il ont reprise Lor alaine , lués sanz faintise S' entrerevienent fierement A l' escremie ireement . Des espees nues trenchans Sor les hiaumes reflamboians Si grans cops et sovent se donent Que molt se grievent et estonent . N' i puet escus avoir duree Par iluec ou l' ataint l' espee Que la piece voler n' en face , Cui qu' il anuit ne qui qu' il place . Molt ot duré adés le jor Guiromelant force et vigor ; Molt durs assaus et molt greveus , Con cil qui molt est viguereus , Rent son compaignon voiant toz . Del champ n' est pas trop au desous , Ce dïent cil qui iluec sont . Les siues gens grant joie en font Quant il le voient contenir Si bel et si bien envaïr . Li buen chevalier , li vaillant , Ensamble se combatent tant Que vient a l' eure de midi , Por voir le vos tesmoing et di , Si tost com l' eure trespassa , Mesire Gavains recovra Hardement et force et viguer . La lasté pert et la chaleur , Que li midis passa manois , Fu assez plus fors et plus frois Qu' il n' ot esté a l' assambler . Tot erranment , sanz demorer , Que sa force li fu creüe , El destre poing l’ espee nue , Vint vers celui molt fierement , Par grant vigor ireement , Qui ains molt angoissié l' avoit . De l' espee que il tenoit Le fiert desus le hiaume amont Qu' il li embarre enmi le front . Desi au test tot le tronchast , Se s' espee jus ne colast ; Mais el descent si sor l' escu C' un grant cantel en a fendu . Puis le raquelt lués a ferir , Et cil lui par si grant air Qu' as trenchans des brans esmolus Ont si detrenchiez les escus Qu' il ne lor en remest as cols Fors sol les guiches et les clos Par que il tienent as blasons . Li sans lor cort jusqu' as talons Des cors qu' il ont et tains et pers , Car tot a nu sor les haubers S' entrefierent si roidement Que molt s' empirent durement . Les tendres chars soz les chemises Ont desrompues et malmises Par l' angoisse des cops pesans Que il s' entredonent si grans . Si vos puis bien dire por voir , Volsist ou non , par estovoir Reüsa mesire Gavains Celui qui si ert las et vains . Encontre un cop que il li rent L' en done trois , si que sovent Le fait arriere resortir ; A paine le puet mais soffrir . ( E ] n l' ost le roi resont cil lié , Qui ainz orent esté irié , Quant virent le bon chevalier Celui reüser et chachier . L' uns a l' autre conseille et dit Qu' il le vaintra trusqu' a petit . Et tot cil refont dol molt grant Qui amoient Guiromelant Et ains orent grant joie faite ; La soie gent molt se deshaite . Mais qui qu' ait joie ne doleur , Ne qui le pis ne le meilleur , Li doels Clarissent est onnis ; Se li uns est mors ou bonis Des deus , a morir li covient . Devant le roi son oncle en vient Et si li chiet as piez tantost , Voiant toz les barons de l' ost , Si li crie por Deu merchi . " Sire , fait ele , or pere chi , Por amour Dieu , se vos m' amez ; Ceste bataille desevrez De mon frere , ce vos requier , Et de cel autre chevalier . Si le me donez a seignor , Qu' il m' a otroïe s' amour Et je lui autresi la moie ; Por rien nul autre ne prendroie . ” Li rois dist come debonaire : “ Bele niece , je nel puis faire , Ce vos di je bien vraiement , Tant ai je plus le cuer dolent . Costume est de chevalerie , Si l' ai usé tote ma vie , Puis que chevaliers est entrez Por soi combatre en champ armez , Et il a le hiaume lachie Et l' esperon destre cauchié , N' en doit mie puis estre ostez S' il nel porquiert . Mais ore alez A vostre frere isnelement , Si li priiez molt docement Que la bataille laist atant , Et si vos doinst Guiromelant A seignor , puis que vous l' amez . Molt est haus hom et renomez , Et biax chevaliers et si buens Que mieldres n' est ne rois ne quens , Et trop grans damages seroit Se el que bien li avenoit . ” ATANT s' en torne sans perece Clarissans , et fist grant proëce Quant devant si grant assamblee S' en ala tote desfublee A la bataille enmi le plain , Et prïa monseignor Gavain Merchi , que la bataille laist Por amour Dieu , se il li plaist , Et Guiromelant a seignor Li doinst , si li fera honor , Car molt i avra bon ami . Et il tantost li respondi : " Si m' aït Diex , ma doce suer , Grant joie en aroie a mon cuer S' il li pooit venir a gre ; Mais ne sai mie son pe [ n ] sé S' ensi le volroit otroier . Nequedent ne vos quier noier , Cest don ne vos donrai je ja Dusqu’ atant que dedit ara Le traïson qu' il m' a mis sus . ” Et li rois ne demeure plus , Ains va la droit aprés sa niece . Li parlemens dura grant piece , Et Clarissanz toz dis plora . Et mesire Gavains lor a Creanté que se cil desdit Le blasme qu' il li avoit dit , Bien otroie , salve s' onor , Qu' il ait a feme sa seror . " Mais se desdire ne se velt Del mot dont mes cuer trop se delt , L' endemain relast la ventaille Et si reviegne a sa bataille A tels armes come il a chi . ” Chascuns d' aus le creante ensi Que dit n' i ot ne plus ne mains . Dont s' en part mesire Gavains , Vers son hostel en va le pas . Desarmé l' ont isnellepas , Si a on fait tote la nuit Ens en l' ostel molt grant deduit . Li rois Artus Guiromelant Fait desarmer de maintenant , Et l' a fait sor un palefroi Monter , si l' en maine avec soi ; Et s' i fu bele Clarissans . Tote nuit fu la joie grans , Et l' endemain a l' ajorner Fait li rois sa niece atorner . Et quant ele fu atornee Tost l' ont a l' eglise menee , Bele , acesmee , et bien vestue . Et li vassals la recheüe De la main a un archevesque . A l' espouser ot main ( t ) evesque Et maint prieus et maint abé ; Et molt i ot ris et gabé . Li jogleor i font grant noise Et tote la cors s' i renvoise ; Molt i fist on tres grant servise . Ainz qu' il ississent de l' eglise Revient armés Gavains a cort . Mesire Keus encontre cort Qui li demande sanz demeure Por coi armés ert a cele eure . Et Gavains li respont sanz faille : " Sire , aler weil a ma bataille . Est encore li rois levez ? ” - " Hal sire , por nient vos grevez , Car la pais est bien confermee . Cil a vostre suer espousee . - “ Espousee ! Dites vos voir ? ” - “ Sire , fait Keus , sachiez por voir Qu' encore sont il en l' eglise Por escouter le Dieu servise . ” - “ Coment m' a dont mes oncles fait Si grant honte et si grant tortfait Et si vilaine mesprison Qu' a celui qui de traïson M' apeloit a ma suer donee ? Et si l' a ja cil espousee Sanz mon los et sanz mon otroi . Or poëz dont dire le roi Que jamais a lui ne serai , N' a lui mais ne retornerai , N' en son païs ne en sa terre , Dusqu' atant qu' il me venra quere Molt loinz en estrange païs O trois mil chevaliers de pris Molt bien vestus et atornez . ” Atant s' en est Gavains tornez Sor le cheval grant aleüre . Et mesire Keus a droiture S' en est en l' eglise venus Et si ne s' est mie teüs , Ains dist : “ Sire , vos ne savez ; Vostre neveu perdu avés , Car vostre cort a forjuree Por che que vos avez donee Sor son desfens et sor son dit , Ainçois que cil s' est desdit , Sa seror a son anemi . Mais ne vos tenra por ami Ne por oncle ne por seignor . ” Quant li rois l' ot , dol ot greignor C' ainc mais n' ot en tot son eage ; A poi que d' ire vis n' esrage . Li rois et li baron trestuit Font doel , et lor joie s' en fuit Que demenoient par devant ; Dolor font . Et ire ot molt grant Guenievre , et Ygerne se pasme , Et Clarissens sa vie blasme ; Por Gavain qui par son desroi Partis s' est de la cort le roi Demaine une dolor molt grande . Son palefroi li rois comande Tot maintenant a enseler , Et les escuiers a torser Les somiers et emplir lor males . Errant wident totes les sales ; Prenent mantiaus et dras et chapes , Hanas et covertoirs et napes , S' en emplent coffres et escrins De colpes d' or , de mazerins . Li un corent as seles metre , Li autre se vont entremetre De mener au roi les chevax . N' i remaint cavelus ne caus , Chevaliers , pucele , ne dame . Li Guiromelans et sa fame Et les trois roïnes monterent ; Et od le roi Artu alerent Prince , baron , et duc et conte . Trop alongeroie le conte Se toz aconter les voloie . En l' ost n' avoit ne ris ne joie , Ne plus ne püent dolant estre . Maint cheval font mener en destre , Et armes et escus porter . Rien ne les puet reconforter , Car bien quident avoir perdu Gavain , dont molt sont esperdu . Onques mais nus , si com moi samble , Ne vit tel baronie ensamble Por un chevalier aler querre . Tot li haut baron de la terre Vont od le roi a molt grant presse , Car aprés lui nis un n' en lesse . Bien sont esmé soissante mile Quant il sont issu de la vile , Sans les dames et les puceles Dont il i ot assez de beles . Mais je n' en sai dire le conte Se mentir ne weil en mon conte . Et sachiez bien certainement Que molt sont irié et dolent Trestot li compaignon le roi ; Si n' estuet demander por coi . . Et li rois molt pensis chemine Od ses barons , et la roïne Revait ausi molt fort pensant . D’ aus vos entrelairai atant , Si dirai un poi de Gavain Qui par un bois chevalce a plain , Une eure avant et l' autre arriere , Tant qu' il s' embat sor le riviere Qui ert parfonde , rade , et lee . Manois a le rive esgardee Et les roches qui hautes sont , Et si n' i voit ne gué ne pont Ne passage ou il passer puisse . Costoie l' iaue tant qu' il truisse Ou planche ou nav [ i ] e ou passage . Einsi s' en va par le rivage , Armez sor le cheval pensant ; Et pense tant que ramembrant Va de la lance qu' il va querre , Mais il ne set ou n' en quel terre L' avoit aventure amené . Molt se tenoit por mal sené , Car trop demoré avoir quide . En grant paine et en grant estuide Est por sa fiance aquitier , Mais ne set a cui acointier Se puist por demander sa voie . Tant ira , ce dist , que il voie Chevalier , serjant , ou pucele Qui l' en sache dire novele Et raconter de sa besoigne . Atant de la rive s’ esloigne , Si monte al travers d' une roche . Le cheval des esperons broche , Quant sor la roche fu montez Gavains , qui de totes bontez Fu plains . Uns jors de quarentaine Ert , n' il ne sot terre ne plaine ; S' en a tel doel qu’ a poi n' enrage . Loinz garde desor le rivage , S' a veü chose que li plest , Car au debout d' une forest Choisi une tor haute et grant . CRESTÏEN en ai a garant Qui molt looit la fortereche . Gavains cele part droit s' adrece Et de joie se reconforte . Tant va qu' il vint devant la porte Et vit les pons jus avalez . Parmi le porte est ens alez , Car ele n' estoit mie close . Mesire Gavains ne repose , Mais errant du cheval descent . Et vallet salent plus de cent , Qui de lui servir se travaillent ; Au mareschal le cheval baillent Qui li livra avaine et fain . Et vallet monseignor Gavain Mainnent desarmer en la loge , Tele que dusques a Lymoge N' avoit si riche ne si bele De marbre , et puis d' erbe novele Paver et jonchier l' ont fait faire . Une roube forree et vaire Li ont aporté toute nueve ; Et cil qui par tout bien se prove L’ a prise et vestue ens en l' eure . Et li vallet tot sans demeure D' iluec l' en mainent en la sale . Il n' avoit pas color trop pale . Quant des dras se fu acesmez , Od les vallés en est alez ; Lors sont ens el palais venu . Un bel preudome tot chenu I troverent el lit seant , Qui pas ne sambloit peneant , Pautonier , garçon , ne ribaut ; Car sa roube solement vaut Cent mars , dont il estoit vestus . Ses chapiax n' ert pas de festus , Mais d' un molt riche sebelin Covers de paile alexandrin . Et par deseure le chapel Avoit un cercle d' or molt bel , Plain de jaspes et de sardines Et d' autres bones pierres fines , Les meillors que l' en puist avoir ; Et il ert molt riches d' avoir . Acoutez gisoit sor le lit ; Molt samble qu' eüst de delit , Car sires fust de grans tresors Se mehaigniez ne fust del cors , Dont il ne se pooit aidier . Je n' en weil ore plus plaidier A raconter coment çavint . Quant Gavains de devant lui vint La ou il sor le lit seoit , Dedens l' ostel ou il avoit Biax serjans et bele maisnie Bien parlant et bien ensaignie , Tot maintenant le salua . Et mesire Gavains li a Demanois le salu rendu . Et li bons hom n' a entendu Nul point a chose qui li dueille Que joste soi Gavain n' acoeille . Et sor le lit l' a bel assis , Et puis aprés li a enquis Et dont il ert et de quel terre ; Et Gavains le voir en deserre Come cil qui bien faire l' ose . Devisé ont de mainte chose , Car il sont tuit bien et a aise , N' en l' ostel n' a qui il desplaise , N' au seignor ne au chevalier . Quant li keu orent le mengier Atorné et appareillié , Li serjant com bien ensaignie Aportent deus bachins toz plains D' iaue caude a laver lor mains . Li uns aporte une toaille , A lor mains essüer lor baille . Et quant andoi essüé orent , Dui serjant a l’ ains que il porent Ront aporté manois aprés Unes eschaces de cyprés , Si ont de desus mis la table , Tele que vos tenriez por fable Se disoie quele ele estoit . Uns valés qui dalez estoit A estendu desus le nape ; Mais onques li rois de Halape Ne menga onques sor si blanche . La sale estoit autresi blanche , Que mainte candeille i ardoit , Dont laiens grant clarté avoit . Atant sont al mengier assis , Mais n' i orent pas grantment sis , Quant issir virent d' une chambre Un vallet , et pas ne me membre C' onques nus hom plus bel veïst . Qui l' esgardast bien , il deïst Qu' il fust toz li plus biax del monde . Une blanche lance roonde Tint li vallés dedens sa main . Par devant monseignor Gavain Passe parmi la sale plaine . Et de la lance li fers saine Et point a saignier ne laissa Par laiens entreusqu' il passa . Et aprés cel vallet vit puis Gavains de la chambre par l' uis Issir une pucele gente , A cui regarder mist s' entente Gavains , car durment li plaisoit . Et cele entre ses mains portoit Un petit tailleoir d' argent , Et par devant tote la gent S' en repasse oltre aprés la lance . Et aprés revit sanz doutance Deus vallés mesire Gavains , Qui tenoient chandeliers plains De candeilles cleres ardans . Molt estoit engrez et ardans Mesire Gavains de l' enquerre Quels gens ce sont et de quel terre . Et entrementiers qu' il pensoit , Aprés ces vallés venir voit Par la sale une autre pucele Haingre et droite , bien faite et bele , Mais ele molt se desconforte . Entre ses mains en haut aporte Le saint Graal a descovert . Gavains le voit bien en apert , Qui se merveille durement Por coi cele pleure forment . Ne set dont vient ne qu' ele porte , Mais de che qu' el ne se conforte Et que de plorer ne se lasse , Se merveille entruesqu' ele passe . Voiant aus vait grant aleüre . En une autre chambre a droiture En va ; et quant ens fu entree Quatre serjant ront aportee Une biere aprés ce Graal , Coverte d' un pale roial ; Et s' ot dedens la biere un cors . Et desuer le paile au defors Avoit une espee couchie Qui par miliu ert pechoïe , Mais a malaise ert percheüe , Se ce ne fust chose seüe , Qu' ele ne samblast tote entiere . Li quatre portoient la biere Et s' ont par le sale passé . Cil qui laiens sont amassé De nule rien nes araisonent , Ne cil un sol mot ne lor sonent . Et Gavains molt s' en esmerveille , Et quant il voit tele merveille S' a molt bon talent de l' enquerre Qui il sont et qu' il vienent querre , Et dont il vienent et ou vont . Et cil od la biere s' en sont Tot quatre en une cambre entré , Mais molt poi i ont aresté Et petit fait de demorance , Quant li yallés la blanche lance Raporta dont la pointe saine , Et si n' i a ne char ne vaine . Tost revint par devant la gent Cele od le tailleoir d' argent ; Et aprés revienent detriers Li doi vallet as candeliers ; Et puis si revient li Graals Ou molt ot pierres prescials , Et sel portoit cele qui pleure . Et aprés li pas ne demeure La biere se molt petit non . En tel guise par le maison Par trois fois la nuit trespasserent , Si que cil qui en la sale erent Les virent tot apertement . Et Gavains trestot ensement Avec les autres les veoit Qui durement s' en merveilloit . Bien croit et pense sanz doutance Que c' est cil Graals et la lance Qu' il devoit querre , c' est la some . Lors se trait plus pres du preudome S' en enquiert la senefiance Et du Graal et de la lance , Et por choi la pucele pleure . Et puis demande sanz demeure Por qu' en portoit ensi la biere . Se puet estre en nule maniere , Il velt , s' il li plaist , qu' il li die ; Et por coi l' espee forbie Restoit desus la biere mise . Et cil qui fu plains de franchise Li respont qu' il l’ en dira voir Se il est dignes du savoir . Lors a li sires apelez Quatre vallés , si dist : " Alez , Si m' aportez ma bone espee . ' Cil i vont , si l' ont aporte [ e ] ; Sachiez que ele est pechoïe . Li dui de ceus li ont baillie Et mise es mains tote par pieces . Et sachiez que une des nieces Al seignor l' espee brisie Li ot par chierté envoïe . Il prent l' espee et si le baille Monseignor Gavain qui travaille A querre et demander la chose . Puis li dist li sires sanz glose : " Se vos faites cest brant reprendre , Et l' une pieche a l' autre prendre , Si qu' ele resoit tote entiere , Dont porrez savoir de la biere Et du Graal et de la lance Le voir et la senefiance , Et por coi la pucele pleure . ” Les pieces sanz point de demeure Prent Gavains et les met ensamble , Si que bien avindrent ensamble Si com celes qui d' un estoient . Et trestot cil qui le veoient Cuidoient qu' ele fust rejointe . Lors dist li sires : " De la pointe Prenez le brant , et puis sachiez . Se l' un de l' autre n' esrachiez , Adont vos dirai sanz doutance Et du Graal et de la lance Et de la biere l' aventure Et la verité tote pure . " Et Gavains prent l' espee et sache , Mais l' un achier de l' autre errache Et desjoint al premerain trait . Fait li sires : “ N' avez tant fait D' armes encore que le voir Puissiez de ceste oevre savoir , Car cil qui le voir en sara Le pris de tot le mont ara Et le los , je le vos affi . Mais encor puet bien estre ensi Que vos le voir en sariiez Et que vos conquis ariiez Du monde par chevalerie Tot le los et la seignorie . " Entruesque cil ensi parloit Mesire Cavains escoutoit , Et entent tant a sa parole Et a che dont il l' aparole Qu' il est endormis sor le table . Et ne le tenez mie a fable Tot che que je vos en dirai , Car d' un sol mot n' en mentirai Que je puisse , al mien escïent . Ensi s' endormi fermement Dusqu’ al demain qu' il s' esveilla . Et de ce molt se merveilla , Car il se trove en un marois , Et ses armes et son harnois , Et son cheval voit atachié A un arbre vers un plaissié . Et quant iluec se fu trovez , Molt fu pe [ n ] sis et abosmez . Molt li poise et forment se het Por l' aventure qu' il ne set , Et molt li fait le cuer doloir ; Si ne volsist por nul avoir Que il l' eüst ensi perdue . D' ire fremist toz et tressue ; Les armes prent et puis s' en arme . Quant armez fu , si vient au charme Ou ses chevax fu aresnez . Maintenant est desus montez Et si s' en est tornez pensant . ET sachiez qu' il a pensé tant Que sa fiance li membre , S' a tel paor que tot li membre Li fremissent de fine angoisse Por che qu' il crient que pas ne puisse A tans venir a sa bataille . D' esperonner molt se travaille Tant qu' il vint en une forest . Riens que il voie ne li plest , Ainçois li desplaist et anuie . Desor une montaigne puie , Haute et agüe et roide et grande . Aprés la montaigne une lande Trova Gavains foillie et bele . Un vassal et une pucele Vit chevalchier parmi la lande . Vait encontre , si lor demande Ou il aloit molt docement . Et li vassax molt fierement Li respont : “ Qu' en as tu a faire ? Assez te venist or miex taire Que de noient comenchier noise . A toi que chaut quel part je voise ? ” - " Avoi , fait mesire Gavains , Or ne soiez pas si vilains , Mais ce que ( vos ) demant me dites Et du sorplus soiez or quites , Car ne le demant pas por mal . ” - “ Par Dieu , fait il , l' esperital , Fel et musart et sot vos tieng ; Car se je puis , n' en sarez rien De mon estre a ceste feïe ; Mais or ne me soit pas noïe De vostre voie l' achoison , Que que ce soit , tors ou raison ; Et je vostre non weil savoir . Or m' en reconissiez le voir , Car il le vos estuet retraire . ” Et Gavains respont sanz plus taire : " Ja ne vos ert mes nons celez Puis que vos savoir le volez . Je vos dirai certes men non ; Gavains m' apelent li Breton Et si sui niez le roi Artu . " – “ Foi que doi Dieu et sa vertu , Fait li vassax tot maintenant , Gavain aloie je querant . Or t' ai trové , la Dieu merchi ; Si saches que je te desfi . Hui venjerai la mort mon pere , Car mais ne ferai bele here Tant que je te voie en santé , Car molt ai bone volenté De faire a toi honte et laidure ; Et s' est bien salve ma droiture , Et Jhesucris pooir m' en doigne . ” Erranment cil de lui s' esloigne Et met sor le fautre la lance . Andui sanz plus de demorance S' entrevienent par grant randon , Si que lor escu a bandon Fierrent , si que les ais enfroissent Des escus , et les lances croissent Qui grosses furent et quarrees . Es escus les ont embarrees Si qu' en chascun , n' en doutez mie , En passa bien palme et demie . Puis s' entr ' asalent as espees Qui d' acier dur furent temprees , Si s' entredonent molt grans cops Sor les testes et sor les cols , Sor les escus , sor les haubers . Tenir nes puet ne fus ne fers Les cops que l' uns a l' autre done ; Chascuns de ferir s' abandone . D' ax entregrever molt se hastent , Lor cops ne perdent ne ne gastent , Ains assiet bien chascuns les siens . Onques encor ne rois ne quens Ne vit bataille mix ferue , Ne jamais ne sera veüe ; Car chascuns d’ ax molt se travaille De rendre a l' autre grant bataille Et de lui faire anui et honte . Et tant que la chose a ce monte Que cil qui plus estoit lassez Recroit et dist : “ Ore est assez ; Si vos dirai , Gavains , por coi : Se je vos ochi ou vos moi , Ja vostre pris n' en ert creüs , Car uns n' en seroit ja creüs , Car nus ne le set ne ne voit . Por che si lo qu' en respit soit Ceste bataille en tel point mise , En tel maniere et en tel guise Come je vos deviserai . Car de vos asseür serai Qu' en quel liu que vos truisse a cort , Soit a lonc termine ou a cort , Si tost com je de vo fiance Vos semonrai , sanz demorance Ensamble a moi vos combatrez , Que ja essoigne n' i querrez . ” Einsi li otroie et creante , Et dist : “ Puis qu' il vos atalente Et que terme volez avoir , Fait Gavains , vo non weil savoir Ainçois que vos partez de chi . ” - “ Sire , fait il , et je vos di Que j' ai a non Disnadarés Qui plus aime guerre que pes , N' ainc de guerroier ne fui las . Biax sire , or ne me celez pas Quel part de chi volrez torner . ” — “ Amis , sanz point de sejorner Weil aler en un mien affaire , Car une bataille ai a faire Devant le roi d' Escavalon ; Mais par Saint Ladre d' Avalon Je douç que trop n' aie aresté , Car le gage en ai tres esté , Si criem qu’ al terme pas n’ i soie . Metre me covient en la voie ; Or m' en vois , a Dieu vos comant . " Et Disnadarés ensement A Damedieu le recomande . Et Gavains tres parmi la lande S' en va par un chemin ferré , S' a de jor et de nuit erré Tant que vint a Escavalon . Jus descendi a un perron Qui estoit tres devant la tor . Son escu et tot son atour Retint , fors qu' il laissa sa lance , Qu' en crieme estoit et en doutance Por che que pas n' i ert amez . En la sale trestoz armez Monta et vint devant le roi Et li dist : “ Sire , par ma foi , Je vieng aquiter ma fiance , Car del Graal et de la lance Querre ai eü molt tres grant paine . Trestoute ceste quarentaine L' ai quise , si ne finai puis . Et por che qu' avoir ne le puis Me vien metre en vostre prison , Car ne weil faire mesprison . ” Atant se taist , si ne dist plus , Ains est toz cois aresteüs . Et Guigambresil sanz perece Tot maintenant en piez se drece Et dist qu' il velt , coment qu' il aille , A Gavain avoir la bataille . “ Car des que il est chi venus , Sachiez , soffrir ne le weil plus ; Ne por rien plus n' en sofferrai . ” - “ Amis , fait li rois , j' enquerrai Tot che que mi home en diront , Car bien croi qu' il n' en mentiront Por vos ne por lui de noient . ” Li rois se drece , et plus de cent Barons mainne od lui a conseil . Vestus d' un djaspre vermeil Ert li rois bel et noblement ; Se l' estoire de lui ne ment , Molt biax estoit et molt cortois . Entruesqu’ ensi plaidoit li rois , Estes vos c’ uns grans chevaliers Vint la , s' amaine deus destriers Covers de fer dusques en terre . Es frains nen ot resne ne serre Qui ne fust brochie si bien C' on ne peüst por nule rien Prendre la serre ne la resne . Deus lances ferrees de fresne , Dont li fer sont lonc et trenchant , Portent aprés lui doi serjant . Et li tiers portoit un escu , Mais sachiez c' onques teus ne fu Pendus a col de chevalier ; Cinc broches ferrees d' acier Enprés la bocle i ot fichies , Bien trenchans et bien aguisies . Et en l' escu par de desus Ot ausi broches cent ou plus , Et el pié desoz de l' escu Ot un cleu d' acier molt agu . En tel maniere vint a cort . Toz li pueples contre lui cort Et s' asamblent por lui veoir . Sanz arester et sanz seoir , Si tost com choisi ot Gavain , Li dist cil chevaliers de plain : " Or te semon de ta fiance . " Li rois sanz plus de demorance Arriere du conseil repaire , Et cil li raconta l' affaire , Oiant la grant gent assamblee Qui fu en la cort amassee . A Gavain le covent demande Que plevi li ot en la lande Tier jor a , voiant sa pucele . Et Guigambresils le rapele De l' autre part de sa fiance , Et dist ou qu' il rende la lance , Si come il ot en covenant , Ou se combate maintenant . Et Disnadarés d' autre part Requiert que l' on l' en face esgart De ce que plevi li avoit Que ja si tost nel troveroit En cort , qui qu' en eüst anui , Qu' il se combateroit a lui , Et por che velt qu' il se combate . Et Guigambresis grant barate Refait por sa bataille avoir , Et dist qu' en velt par estovoir Orendroit oïr jugement ; Et Disnadarés ensement . Et lors por le jujement faire Fist li rois a une part traire Les pers de trestote sa terre Por encerquier et por enquerre Se mesire Gavains toz seus Se doive combatre a ces deus Ensamble , ou a chascun par soi . Par le comandement le roi En vont li per faire l' esgart . Et dist li uns : “ Seignor , j' esgart Que cis doit a als deus combatre . ” Adont se drecent troi ou quatre Qui tot rejugent que non doit . Mais cil qui molt de plait savoit Lor mostre et prove par raison Que sanz terme et sans raençon , Des qu' a chascun a sa fianche , Sanz respit et sans demorance Se doit as deus combatre ensamble . Adont tot li per , ce me samble , Qui pas n' otroient ce qu' il dist , Se merveillent de quanqu' il dist . Mais il lor fait la chose entendre , Car de droit n’ ert pas a aprendre . Oiant trestoz les pers comence : “ Dont ne mentiroit sa fiance Gavains , s' il ne tient a cestui Covent ? Et ausi a celui ? Il jura qu' il se combatroit A celui lau le troveroit ; Si veez que trové la chi . Dont je di par droit et affi Qu' as deus ensamble doit combatre . " Tot li baron sans con ( tre ] batre S' asentent a cel jugement . Lors departent du parlement ; Tot sans noise et sanz contredit Vont dire al roi trestot le dit . Cil qui le jugement ont fait Au roi , oiant toz , ( l ' ] ont retrait . Li uns d' ax noient ne se tarde : " Sire , fait il , la cors esgarde Que Gavains qui ci est toz seus Combatre doit contre ces deus , Puis que nus nel velt respiter . " _ “ Or faites dont tost aprester , ” Fait li rois tot apertement . Guigambresil hastivement Font armer , et il molt se haste , Car vallet aportent en haste Armeüres et si li baillent Et de lui armer se travaillent , Tant qu' armé l' ont de chief en chief . . Son elme li ont mis el chief Li vallet , que plus n' i atendent ; Et son escu a son col pendent Ou portrait avoit un lupart . Et Disnadarés d' autre part Restraint ses armes bel et gent . Sachiez qu' il plot molt a la gent Qui rengié sont trestot entour As entailles de le grant tour , Et as fenestres vont seoir Por la bataille miex veoir . Il ot un vallet a la cort , Cousin Gavain , qui tantost cort Monter por aler Artu dire Ces noveles dont il ot ire , Car li rois pas ne le savoit , Ne si baron , come il avoit D' ensoigne et comme est entrepris Vers deus homes de si grant pris Com li doi chevalier estoient Qui tot ensamble se devoient Contre lui sanz respit combatre . Conforter ne se puet n' esbatre Li vallés del doel qu' il en a . Por lui secorre se pena D' errer a l' ainques que il pot ; De l' ostel se depart tantost Sor un chaceor molt isnel . A une liue du chastel , Par aventure , enmi un val , Encontra Keu le seneschal Qui sist sor un destrier et voit Celui qui sa voie tenoit , Si l' a maintenant araisnie . Et cil a tost le frain sachie Al caceor al mix qu' il pot , Com cil qui bien faire le sot . Andui s' arestent en la lande Et mesire keus li demande : “ Biax dols amis , or ne vos poist , Mais or me dites , s' il vos loist Tant demorer , cui cist chastiax La de devant qui tant est biaus . ” - “ Sire , fait il , se Diex me salt , Si fors est qu' il ne crient assalt . Il est le roi d' Escavalon , Si n' a voir dusqu' en Avalon Miex seant ne si fort sanz faille . S' i ara ja une bataille D' un sol chevalier contre deus . " - “ Par foi , mal partis est li jeus , Fait mesire Keus maintenant . La bataille est desavenant , Ne nus soffrir ne le deüst , Por qu' en lui point de bien eüst , Qu' a sa cort eüst a devise Bataille d' un contre deus prise . Mais Jhesucris au sol se tiegne Et devers sa partie viegne , Hui en cest jor le gart d' anois ; Molt me poise que nel connois . ” - “ Sire , il est molt bons chevaliers . " - “ Or me dites , biax amis chiers , Refait Keus au vallet , qui sont Li doi qui l' une partie ont . ” - “ Li uns a non Disnadarés , Si est molt fel et molt engrez . L' autre [ s ] a non Guiga [ m ] bresil , C' on tient assez a plus gentil . " - “ Par foi , je connois bien ces deus . Or croi je molt bien que li seus Est cheüs en molt males mains . Ki est il ? ” _ " Sire , c' est Gavains , Fix le roi Loth , bien le sachiez . Les oex ambesdeus me sachiez Se d' un tot sol mot vos en ment , Et si m' en poise durement . " — “ Or me di , fait Keus , ou vas tu ? ” - “ Sire , je vois al roi Artu . " - " A que faire ? ” — “ Por che conter , Et qu' il face sa gent monter Qui ains ains , et qu' il vigne tost Son neveu rescorre atot s' ost A Escavalon por son preu ; Mais ne sai ou ne en quel leu Le truisse . ” Et Keus eneslepas Plus de cent fois se claime las , Ne ilueques plus ne sejorne , Mais avec le vallet retorne Por ces noveles al roi dire ; Sachiez que molt en fu plains d' ire . Tant se hastent que venu sont A l' ost ou le roi trové ont , Et avec lui sa baronnie , Logiez en une praerie , S' estoit sor une eve corant . Kex ne va gaires demorant , Ains s' en corut devant le roi , Si li raconte le desroi Que Gavains ses niez empris ot . Et quant li rois la novele ot Entendue , joie ot et ire Por la merveille qu' il ot dire : Joie por che que trové a Son neveu ; mais grant dolor a Por che que tant est entrepris . En l' ost n' en a ne ju ne ris . Li rois demande : “ Quant sera Ceste bataille ? ” — “ Sire , ja , Fait li vallés qui luec estoit , Qui la novele en aportoit . - " Ou ? " fait il . - " A Escavalon ; Mais hastez vos , si i alon , Car n' est pas de demorer leus , Car tres dont que me parti d' eus N' i avoit fors d' aler ensamble . ” Li rois Artus de paor tramble , Si fait crïer par tote s' ost Qu' il viegnent tot aprés lui tost , Et que nus toz seus n' i remaigne . De l’ ost le bon roi de Bretaigne Sont totes montees les gens ; N' i remest vallés ne serjans . Et quant tot apresté se furent , Aprés le roi maintenant murent . Quant entendi mesire Yvains Qu' ensi fu entrepris Gavains , Molt li desplot cele novele . Il comande a metre sa sele Et on li a maintenant mise . N' i a faite longue devise , Car en lui a maintes bontez . Si tres to [ s ] t come il fu montez , Devant les autres s' achemine . D' esperoner adez ne fine , S' est a Escavalon venus . Et quant vint la ne s' est te [ n ] us , A quel tor que la chose viegne , Que devant le roi tost ne viegne . Et quant venus fu devant lui , Sans salüer li dist : “ Je sui Au roi Artu , qui cha m' envoie ; Et bien est drois que l' en me croie . Je vieg por un molt grant affaire : On li a dit que volez faire Combatre son neveu Gavain A deus chevaliers tot de plain . Mais me sires a vos m' envoie Et molt par amistié vos proie Que vos faciez un sol petit La bataille metre en respit ; Rien plus me sire ne vos mande . ” Et li rois maintenant comande As chevaliers qui le champ gardent Que d' assambler un poi les tardent . Et puis ne demeure grantment , Se l' estoire ne nos en ment , Que li rois Artus ne venist . Et li rois d' Escavalon ist Encontre lui a molt grant gent Por lui recevoir bel et gent , Car il en fu molt bien apris . Et sachiez que je molt l' en pris , Qu' as preudomes fait bele chiere Et lor compaignie a molt chiere . Et li sages dist : “ Qui honeure Le preudome , en molt petit d' eure Molt grant guerredon en desert ; Mais cil qui malvés home sert Son service mal i emploie . ” De malvais home ne saroie Dire nul bien , mais de preudome Trover , par Saint Pierre de Rome , Aventure est , car cler semé Sont . Et quant on en a esmé Alcun que l' en quide a preudome , Si ne trove l' en , c' est la some , En lui fors solement le vent . Par fol samblant deçoit sovent Li malvés la gent , et affole . Et une gent i a trop fole Qui loe home por sa vaillance Et non au fait n' a la scïence . Mais teus a molt simple la face Qui n' ert ja liez por tant qu' il sache Bien qu' aucuns preudom doie avoir . Por che vos lo a removoir De servise faire en tel leu Lau vos n' aiez ne preu . Mais de cest roi auques me samble Que samblant et fait a ensamble , Car ch' a esté de lui meïsme Esprové , et par autrui prime . Et bien sachiez qu' a sa devise Ara loier de son servise Li rois d' Escavalon sanz faille , Qui tant se paine et s' atravaille D' onorer le bon roi Artu . Et il toute i met sa vertu Por che que preudome a trové . Ça esté en maint liu prové Que preudons est , n' en doutez mie . Sa paine ne perdera mie Cil rois qui tant d' onor li fait ; Je quit bien que grant preu i ait . Mesire Gavains fait grant joie ; Avis li est que voler doie Lués qu' il voit son oncle le roi , Qui tost fera , si con je croi , De sa bataille faire pes Dont li doi baron sont engrés . Si tost com li rois fu venus , En la cort fu bel recheüs . A Escavalon honerez Fu molt , se croire le volez . Lors veïssiez les barons traire A une part por la pes faire . Guigambresils , Disnadarés , Qui tant par estoient engrés De combatre , sont apelé Au conseil , s' a on tant parlé De la pais , tant furent proié , Que de lor gre ont otroié La pais ; et andui se sont mis Del tot el roi , ce m' est avis , Et el conseil ses compaignons . Li consaus fu hastieus et bons , Car une niece avoit li rois Que Guigambresis ot manois ; Tancree avoit non la Petite , De biauté et de sens parfite . Espouser li fist par acorde Et toute la cors s' i acorde , Car chascuns fu liez por la pes . Et sachiez que Disnadarez A liement Beatris prise , Qui molt fu plaine de franchise ; Niece ert le roi , si li dona , El mont plus bele de li n’ a . El palais en firent lor noces , S' i ot assez mittres et croces Et chevaliers et autre gent Qui sont lié de l' acordement . Einsi fu fait par la devise Le roi qui Bretaigne justise . Si home lige cil devinrent , Andui de lui lor terres tinrent . Si com vos di s’ est aquitez Mesire Gavains , c' est vertez , Del sairement que il ot fait La ou on li fist le mesfait En la tor avec la pucele . Ceste aventure li fu bele , Car Guigambresis l’ en quita Si qu' ainc puis de rien nel reta . En trestoz les illes de mer N' ot prinche qu' en seüst nomer , Qui le roi Artu guerroiast , Qui le jor ne s' i acordast Et iluec ne feïst homage Au roi , voiant tot son barnage . Ou fust par force ou par amor , Tuit li font lijance le jor , Fors solement Bruns de Branlant , Sor cui il vait de maintenant Que la pais fu bien affermee Que vos ai dite et recontee Del roi et de ses chevaliers . Trois jors a sejorné entiers Ovec sa mere et od sa suer Qui molt l' aime de loial cuer ; Puis prent congié et si s' en torne . A UN mardi quant il ajorne , Droit vers Branslant tote aroutee S' est la grans hos acheminee Par landes , par forés plenieres Et gisant sor beles riviſe ] res . Tant errerent et chevalchierent Que la cité si aprochierent Qu' au nueme jor , por voir le di , Grant piece devant le midi , Les plus hautes tors en choisirent A mains de trois liues et virent Apertement tuit cil de l' ost . Tot maintenant s' armerent tost Cil qui d' amours erent espris Et d' armes covoitent le pris ; Et sans comandement del roi , Ainz que ains ains , tot a desroi , S' en vont avant por l' assambler . La veïssiez esperonner Maint bon destrier , brun , bai et sor , Et flamboier maint elme a or Et venteler mainte baniere . Et si grans leva la polriere De ciaus qui ensi se desroient Que cil de la cité les voient , Si s' armerent sanz demorer . Puis font la porte desfermer Si s' en sont issu de la vile De chevaliers plus de deus mile , Estre les guedes qui rengies Sont as portaus et as trenchies . Molt ot bien la cité garnie Cil qui en ot la seignorie ; Garnis se fu al mix qu' il pot Tandis come il le loisir ot . Laiens ensamble od lui ot mis Ses preudomes et ses amis , Et si rot de bons soldoiers A grant plenté et de molt fiers , Qui la cité molt bien tendront Contre le roi et desfendront . Si come avez oï , seignor , Li plus proisié et li meillor De laiens furent issu fors , Maint riche confanon destors . Qui iluec fust poïst veoir Ne se lairont mie asseoir Qu’ ains n' i ait faite mainte joste . Et la chevalerie ajoste D' ambesdeus pars et vient ensamble . Si vos di bien , si com moi samble , Qu' ainc ne fu veüs ne oïs De guerre si fiers poigneïs , Ne jamais n' orra on nul jor Parler d' un alsi dur estor . Cui qu' il anuit ne qui qu' il place , Tote la champaigne et la place Est jonchie des abatus , De troz de lances et d' escus , De hiaumes , de chevax ocis . Mais cil de l' ost , ce m' est avis , A si grant fes a l' estor vinrent Que cil dedens ainc puis ne tinrent Le champ , ainz lor estut guerpir . Si perdirent au departir Plus de cinquante chevaliers Et plus de quatre vins destriers Que cil defors ont gaaigniez , Estre ciax qu' il ont mors laissiez . A l' ains qu' il porent s’ en entrerent Laiens et les portes fermerent , Que puis le jor n' i ot fait plus . Et cil se sont retrait ensus Od lor gaaing , od lor prisons , Si font tendre lor paveillons Et entendent a aus logier . N' i remaint place a hebergier Quant les grans gens furent venues Et les loges furent tendues Tot contremont sor la riviere . Une liue et demie entiere Durent les loges d' un tenant . Ainc mais en trestot son vivant , Ausi bele ost n' ausi garnie , N' ausi bele chevalerie , Che vos di bien par verité , N' ot mais devant une cité Li rois qui a cesti assise . Mais ne l' ot mie si tost prise , Ains i sist puis set ans toz plains ; Tant dura li sieges al mains , Ains que il la poïst avoir . Et si poëz croire et savoir Qu' en tant firent mainte salie Et mainte grant chevalerie Li buen chevalier qui assis Erent dedens , car de haut pris En i avoit a grant plenté . Quant li rois i avoit esté Tant que li grans ivers venoit , Totes ses gens lors departoit ; Si s' en aloient sejorner En lor païs et reposer Li baron et li chevalier Et por lor cors mix aesier Desi que a la Pentecouste . Et adonques ses os rajoste Li rois environ la cité , Si i demeure tot l' esté , Tant que le païs si destruit Qu' il ne lor laist ne ble ne fruit Dont la vile puissent garnir . NE le poïssent pas tenir Por nul pooir si longuement Encontre le roi et sa gent , Car toz les eüst affamez Et pris par fain , c' est veritez , Mais laiens avoit deus puceles Franches et cortoises et beles . L' une ot non Lore de Branlant : Plus cortoise ne mix vaillant Ne trovast on en tot le mont . Sor totes celes qui or sont Estoit l' autre pucele sage Et franche et gentix de parage : Cosine Lore estoit germaine Et si avoit a non Ysmaine . Si com vïande lor failloit Et il erent de fain destroit , Les deus puceles qui estoient En une tor ou el manoient , Desus la tor , amont as estres S' apuioient et as fenestres . Soz cele tor un pre avoit Qui assez pres de l' ost estoit . La venoit mesire Gavains Molt sovent et mesire Yvains As puceles por deporter , Por enquerre et por demander Se de rien avoient mestier Dont il lor poïssent aidier . Et les puceles se plaignoient Iuec a aus , et si disoient Lor grant angoisse et lor destrece Et il tot erranment de ce En aloient au roi parler Et por eles merchi crïer , Qu' il lor envoiast a mengier . Et lués li frans rois sans targier Lor envoioit a grant fuison Pain et vin et char et poisson , Et d' autres vïandes plenté . Et par che tinrent la cité Deus ans plus que il ne l' eüssent Tenue se celes ne fuissent . Et tant que li rois desfendi Que mais n' i eüst si hardi Qui tant ne quant plus li proiast Que viande lor envoiast . Ainc puis n’ i ot petit ne grant Qui l' en prïast ne tant ne quant . Et totes voies sans targier Faisoit ses perrieres lancier Et l' ost approchier la cité , Tant que , sachiez par verité , Que hom vivans n' en puet issir Fors des portes n' en l' ost venir . Por che qu' il les ot si serrez , Les a del tot si affamez Qu' en sa merchi se volrent rendre . Mais li rois nes volt ensi prendre , Car la grans fains le [ s ] destraignoit , Ne pain ne vin laiens n' avoit , Ne rien que l' en deüst mengier , Ainz orent ja li chevalier Deus jors toz entirs jeunez , Quant mesire Yvains est montez Sor un cheval et fort et grant Por deduire a un avesprant . La vile aloit veant entor il vint desoz la tor Et s' arestut el pre flori , Car les damoiseles oï Lassus as estres dementer Et des oex tendrement plorer . Et il lor requiert dolcement Qu' elles li dïent l' errement Por coi si tendrement ploroient . Por la grant fain qu' eles avoient , La bele Lore respondi . Quant mesire Yvains l' ente [ n ] di , Angoisse et tel pitié en ot Que rien respondre ne lor pot , Ains se part d' eles vistement . Le cheval hurte radement Et si vient poignant a desroi Tant que il vint au tref le roi , Et devant lui s' ajenoilla Et le pié destre li baisa . Li rois l' en lieve par le main Et li a dit : " Mesire Yvain , Qu' avez vos ? Dites le moi tost . N' a si haut home en tote m' ost , Se il vos a mesfait de rien , Ne le vos face amender bien Tot si com le deviserez . Ne ja de ce mar douterez , Que se don me volez requerre D' onor ne d' avoir ne de terre , Que ne l' aiez sanz contredire . " Et il respont : “ Grans merchis , sire . Or vos pri por Dié et requier Que vos envoiez a mengier As puceles de la dedens , Qu' eles ne mengierent des dens Passé a ja deus jors entiers . ” Et li rois respont volentiers : “ J' en ferai vostre volenté Quant le vos ai acreanté , Si le vos donrai liement ; Mais bien vos di veraiement Que se uns autres m' en prïast , Jamais jor mes cuers ne l' amast Ne nel laissasse remanoir En terre ou j' eüsse pooir . ” Lors apele Keu , si li dist Que sans alonge et sanz respit Face querre un molt fort somier , Et si le face tot chargier De pain , de vin , et de poissons , De char et d' autres garisons Et des autres vitailles beles , Si l' envoit laiens as puceles . “ Ha , seneschax ! or en pensez , Biax amis chiers , si vos hastez , " Ce li a dit mesire Yvains . Ci ne fu mie Keus vilains Ne desloiaus ne perecheus , Si suet il estre aatineus ; Mais au besoing est il vaillans Et viguereus et bien aidans A son ami et pres et loing . Sachiez que por voir le tesmoing Que il fist mainte grant proëce En son tans et mainte larguece , Mais ainc a nul jor de sa vie Ne fist plus bele cortoisie Que il fist de cestui affaire . Si nel vos doi celer ne taire La cortoisie que il fist . Tantost le greignor cheval quist , Et le plus fort por fais porter , Que ainques pot en l' ost trover . Une embasteure legiere , Qui peu pesoit de grant maniere , Fist metre sus isnelement . Pain blanc legier de sain forment Et fort vin cler en bons bouciax , Venisons fresches et oisiax , Et poissons de maintes manieres , Autres vïandes des plus chieres , Fist tant metre sus et trosser Qu' a paines pot sor piez ester . Et quant n' en porent sus plus metre , A tel qui s' e [ n ] sot entremetre Le fist en la cité mener ; Mais a paines puet remüer Les piez de la piece de terre . Au frain le tient cil par la serre Qui l' en maine soëf le pas . Trusqu' en la vile n' ala pas , Ains s' arestut devant la porte , Et si grant fais sostient et porte Qu' il n' alast plus por tot le mont . L' eschine en deus moitiez li ront Et el ventre li est crevez Li cuers , tant a esté grevez ; S' est queüs mors enmi la place . Et ne quidiez pas qu' il desplace Ciax de laiens quant il ce virent . Tot maintenant fors s' en issirent Et ont receü le prosent Qu' en lor envoie lieement . Puis l’ en portent en la cité Et en orent a grant plenté Laiens deus jors trestoz entiers . MOLT par fu sages chevaliers Bruns de Branslant et viguereus ; Ainc ne fu lens ne pereceus , Nonques nul jor ne s' esmaia Por nul destroit , ne ne prisa Orgueilleus dis ne grant manace . Bien voit , se il ne se porchace , Que la cité li estuet rendre . A un mardi sanz plus atendre , Un poi devant l' ajornement , Ot fait laiens armer sa gent . Et lués que il vit ajorner , N' i volt plus longues sejorner , Ainz fait la maistre porte ovrir Et ceus que lui plot fors issir . Od plus de trois cens compaignons Se fiert parmi les paveillons , S' a ceus de l’ ost sozpris es lis Gisant toz nus et endormis ; Mais nes volt ocirre ne prendre , Car il velt mix a el entendre . De vïandes a fait chargier Maint ronchin et maint fort destrier , Qu' il en trovent a grant foison . N' i a escuier ne garçon Qui ne s' en soit molt bien trossez . Et quant tuit en orent assez , Si a fait ses gens retorner Vers la vile sanz demorer Od le gaaing que il ont fait ; Et il le pas detriers s' en vait . Li cris leva par toute l' ost Et tuit corent as armes tost . Sor un cheval toz desarmez Est mesire Gavains montez , Fors son escu tint a son col , Le jor se dut tenir por fol , Et prist en sa main une lance . Sor un cheval qui tost l' i lance , S' en va des esperons ferant Tot droit au cri qu' il ot si grant Por demander que ce estoit . Einsi com des tentes issoit , Si fu li jors tant esclarchis Que de laiens ciax a choisis Qui s' en revont od lor gaaing Sanz bleceure et sanz mehaing . Ja erent devant la cité , Et li pluisor dedens entré , Quant Bruns de Branslant l' a veü ; Ne l' a mie mesconneü . Tantost le cheval li adrece , Et il qui pas ne reperece Revint vers lui si droitement , Plus tost que quarriax ne destent . Li buens chevaliers , li vassax , En la ravine des chevax Qui erent rade et tost alant , Fiert son anemi tot avant , Brun de Branlant , parmi l' escu Et par l' auberc qu' il ot vestu , Que la lance joste le cors Li fait salir par detriers fors . Bruns de Branslant pas ne refaut ; Par le penne de l' escu haut Et par l' espaulle maintenant Li fait passer le fer trenchant Et de la lance une grant masse ; Pres d' une toise outre le passe . Einsi tot enferré le lait Et vers sa cité s' en revait Et ses gens fait dedens entrer Et les portes molt bien serrer . A [ i ] tant li chevalier vinrent De l' ost poingnant , mais tuit se tinrent Environ monseignor Gavain Qu' il ont trové et pale et vain . La lor veïssiez grant dol faire . Ne li osent la lance traire Del cors , ains la li recolperent D' ambesdeus pars , puis l' em porterent Arriere a sa tente a haus cris . Ainc si fais dols ne fu oïs Come par l' ost mainnent por lui , Car molt a angoisse et anui . Si tost come li rois l' oï , Sachiez que pas ne s' esjoï , Tel dol en ot ne pot parler ; Ainz a fait ses mires mander Por veoir et cerchier la plaie Son neveu , qui forment l' esmaie . Et quant i [ l ] l' orent fait confés , Molt souavet et molt en pes Li ont lués trait sanz demorance Del cors le tronçon de la lance . Aprés ont la plaie lavee De vin blanc ; et quant l' ont tentee , Si dient que il garra bien , Ne s' en esmait li rois de rien , Qu' il verra ainz le nueme jor Sa garison et son retor . Tant ont reconforté le roi Que puis ne fu en nul effroi . Ains fist ses engiens aprochier Et ses grans perrieres drecier As murs de la vile et as tors . Bien jut trois mois et quinse jors Toz entiers mesire Gavains Ainz qu' il fust bien garis ne sains . ET tant que un main se gisoit Dedens son tref et si veilloit . Les pans ot fait lever entor Por veoir le tans et le jor , Si vit venir un suen vallet Qui amenoit le Gringalet De l' eve ou abevré [ l ' ] avoit . Et einsi tost come il le voit Si l' apela , et il descent Et vient a lui isnelement ; Devant le lit s’ ajenoilla . Et il li dist et comanda Que sa sele tost li meïst Sor son cheval et estrainsist ; Et li vallés tantost l' a mise . Braies de chainsil et chemise A un chamberlenc demanda . Totes blanches li aporta Cil ensi tost come il ot dit ; Si l' a cauchié dedens son lit , Puis s' est dreciez en son seant . Un cort porpoint de bouguerant , Tel come il covient a armer , A fait devant lui aporter Si l' a vestu isnelement . Puis a fait molt celeement Ses armes devant lui venir . Il meïsmes tot a loisir S' en est armez molt cointement Et bel et acesmeement . Et issi tost com fu armez Vient au cheval , si est montez . Une lance et roide et fort prent , Et son escu a son col pent ; Puis s' en torne tres parmi l' ost Plus coiement qu' il puet et tost . Mais Kex li seneschax le vit ; Au roi va corant , si li diste Com debonaires et cortois : “ Si m' aït Diex , biax sire rois , Vostre neveu avez perdu . ” Et quant li rois l' a entendu , En haut crïa : " Sainte Marie ! " Et dist : " Ke , nel me celez mie . Que a mes niez ? Dites le moi . ” - “ Sire , jel sai molt bien et croi Seürement , sanz nule doute , Que il a trespassee toute La paor de sa bleceüre . Parmi cele ost grant aleüre , Trestoz armez sor son destrier , S' en va aventures cerchier . Et s' il avient qu' il se combate , Ne que il en tel leu s' embate Ou lui estuece soffrir fais , Ja de vos oex nel verrez mais ; Car ja si tost n' escaufera Com sa plaie lués resera Trestote overte et desrompue . La chars qui novele est creüe Est encor trop jovene et trop tendre . ” Et li rois saut sanz plus atendre Desus le vair de Brevelet ; En sa main un bastoncelet , S' en va ferant des esperons Parmi oltre les paveillons Tant que il vint defors al plain . Si consiut monseignor Gavain Et li a dit : “ Biax niez , estez ! Je weil savoir ou vos alez Et por qu’ estes armez ensi . ” - “ Sire , fait il , por Dieu merchi , Ne quidiez ne ne creez mie Que por querre chevalerie Me soie armez ne por combatre ; Ainz me vois deduire et esbatre Cha defors por veoir ces prez Et ces brueillés vers et ramez , Car bien vos di veraiement Que j' ai geü si longuement Que toz en criem estre encrotez . Si sui por che , biax sire , armez Qu' assaier wel et assentir S' encor porroie armes soffrir Se il en sordoit vos besoinz . Sachiez que n' irai mie loins , Sire , que ja ne menjerai Tant qu' arriere venus serai . ” Et dist li rois : “ Molt en sui liez , Biax niez , que vos deduire ailliez ; Mais de tost revenir pensez Se vos m' amor avoir volez . " - “ Sire , de che n' en doutez pas . Atant s' en retorne le pas Li rois en l' ost et si le lait . Et mesire Gavains s' en vait Par unes praeries beles . CI recomencent noveles . Mesire Gavains li vaillans , Li cortois et li bien parlans , Toute la matinee erra , Tant c' une riviere passa Qui n' ert pas lee ne parfonde , Mais plus bele n' avoit el monde . Puis s' en va outre toz les prez , Si est en une lande entrez Qui ert vers et si bel florie C' ainc n' ot veu jor de sa vie Ausi bele n' ausi plaisant , Ne autresi soëf olant De toutes les odors qui sont Es bones herbes par le mont . Vers un brueillet roont qu' il voit , El chief de la lande seoit , Molt par iert biax et bien foillus , S' est adreciez ; la est venus . Li jors fu clers et purs et nes , Et li bois ert plains d' oiselés Qui chantoient trop docement . Mesire Gavains les entent , Si se tint por oïr les sons Et les dols chans des oiseillons . Et quant un poi les ot oïs , Li cuers li est si resjoïs Qu' il point et fist un grant eslés , Lance alongie tout adés . Puis se retint enmi le plain , Si se senti et fort et sain Que tant ne quant mais ne s' esmaie Qu' il ait nul peril en sa plaie ; Ja ne laira mais a errer . Lués erranment sanz demorer Passe le brueil grant aleure , Et aprés un autre a droiture , Et puis le tiers , voire le quart Passa ançois qu' il se regart Ne qu' il tort por venir arriere . Lors dist que en nule maniere A l' ost jamais ne tornera Tant qu' estrange novele orra Ou aventure ara trovee . En cest penser sanz demoree S' en va molt tres grant aleüre . Droit al tierę jor , ce est la pure , Trova en une lande plaine , Sor le doitel d' une fontaine , Tendu un molt bel paveillon , Dont li pan et tot li giron Erent de diverses colors , Pains a oiselés et a flors Et a beste de mainte guise . Desus fu l' aigle d' or assise Sor le pomel qui reluisoit Con cil qui toz dorez estoit ; S' ot environ loges galesces . De flors söés flairans et fresches Estoit jonchiez par de dedens . Et Gavains dist entre ses dens Que jamais ne sejornera Des que le tref veü ara . Atant i vint et si descent , A un chaisne son escu pent Et son cheval i aresna , Et puis el paveillon entra , Car il le trove tot overt . Laiens voit un bel lit covert D' auqueton vert et de samit . Une pucele sist el lit Qui de grant biauté estoit plaine . Monseignor Gavain droit amaine Aventure . Cortoisement Li dist : “ Li vrais Diex qui ne ment Vos salt , ma dolce amie chiere . ” Cele embroncha un poi la chiere Si ne li respont un sol mot . Et mesire Gavains lués sot , Quant dist “ amie , ” qu' il mesprist . Lors li ra cortoisement dit : " Cil Diex vos gart et salt , pucele , Qui vos a fait et gente et bele . ” - “ Et cil qui fist et soir et main Salt et gart monseignor Gavain Et vos aprés , et beneïe . ” - “ Or me dites , pucele , amie , S' il vos plaist , que vos entendez A che salu que vos rendez Monseignor Gavain ains que moi . Molt desir a savoir por coi , Se ce vos venoit a plaisir . " - “ Sire , ja nel vos quier taisir . Tout ensi respont je mon pere Com j' ai vos fait , et a mon frere Qui molt est vaillans chevaliers . Et sachiez que molt volentiers La verité vos en dirai , Que pas ne le vos celerai . Sachiez , bien a deus ans passez , Mien escïent , et plus assez , Que j' ai oï de lui pa [ r ] ler Et bones noveles conter , Qu' en lui a plus sens et larguece , De cortoisie et de proëce , Qu' il n' ait en chevalier vivant . Por che li rent salu avant Qu' a mon pere ne qu’ a autrui . ” - “ Hal franche pucele , nului Ne fu onques mes nons nomez S' ainçois ne me fu demandez ; Ne onques ne le voil celer Puis que on le volt demander . Mais je vos pri , ma dolce amie , Que vos m’ amez par cortoisie . J' ai non Gavains . ” — “ Gavains ? fait ele ; Pas ne le croi . ” — “ Amie bele , Si ai , c' est fine veritez . " - " Amis , donques vos desarmez , Bien verrai se c' est voirs ou non ; Bien conistrai vostre façon . " - " Pucele , fait il , volentiers . ” - " Or faites dont , endementiers Que je en ma chambre enterrai . La dedens bien vos conistrai , Puis le vos sarai bien a dire Se vos estes Gavains , biax sire . ” Il li otroie , et ele vait El paveillon , ou avoit fait Chambre d' un bort avironnee ; Si ot une petite entree . S' ot dedens une Sarrazine Qui vint des chambres la roïne Guimart qui molt estoit cortoise . Un bort d' oevre sarrazinoise Ot fait cele qui molt ert sage , Et avoit ens portrait l' image Monseignor Gavain en cel bort . Ne lot pas fait bochu ne tort , Mais tot ausi come il estoit , Come il s' armoit et desarmoit , Ses bones teches , sa biauté , Sa cortoisie , sa bonté . Tot i ot portrait si tres bien Que l' image sor tote rien Monseignor Gavain par painture Sambloit et fu de tel figure . Atant la pucele est venue Et fu hors de la chambre issue , Si voit le vassal desarmé . Lors l' a tost molt bien ravisé , Au vis et al contenement Sot que c' est il tout vraiement . A lui s' en vient et si l' embrache , Baise lui oex et boche et face Plus de vint fois en un randon . " Amis , fait ele , en abandon Vos met mon cors et vos presant . Vostre serai tot mon vivant . ” — “ Et jel rechoif , ma dolce amie , Liez et joianz , sanz vilonie , Cest present et cest riche don . La moie amor en abandon Vos doinz et renç sanz decevoir , S' il le vos plaist a recevoir . ” Par un baisier l' en a saisie . D' amor , de jeu , de cortoisie Ont puis ensamble tant parlé Et bonement ris et jüé , Tant qu' a perdu non de pucele , S' a non amie et damoisele . Ançois que de li se partist , Le terme li noma et dist Que il querre le revenra Et ensamble od lui l' en menra . Lors se rest bien et bel armez , Congié prent , si s' en est tornez , Si s' en va petite ambleüre . OR orrez molt fort aventure . Li peres a la damoisele Vint a sa tente et dist : " Pucele , Li vrais Jhesus vos gart et salt Qui la sus maint el chiel en haut . " Cele embroncha un poi son vis Si n' a dit mot , ce m' est avis . Et ses peres redist a tart : “ Ma dolce fille , Diex vos gart . ” — “ Biax pere , cil vos beneïe Qui vos fist , et doinst longue vie . Vo fille sui , ce n' est pas gas ; Maiş pucele ne sui je pas . — “ Ha , fille , qui aroit ce fait ? " - “ Mesire Gavains , qui s' en vait ; N' a gaires qu' il parti de chi . Mon pucelage me toli ; Piech’ a jel vos avoie dit Que il l' aroit sanz contredit . ” Si tost com li peres l' oï , Le chief de son cheval guenchi , Si rest issus del paveillon Aprés Gavain . A esperon Sieut les esclos que il trova . Tant point et tant esperonna Qu' entre deus brueillés en un plain Aconsieut monseignor Gavain Qui pensant aloit a s' amie . Si tost come il le voit , li crie : " Traïtres , n' en poëz aler ; Je vos ferai chier comperer Mon frere que vos oceïstes ; Et puis tel honte me feïstes , Ma fille avez despucelee . ” Monseignor Gavain pas n’ agre [ e ] La parole que cil li dist . A lui meïsme s' en sorrit Et li respont : “ Chevaliers sire , Vos porrïez assez mix dire , Car ainc ne vos fis tort ne lait . Et se jel vos avoie fait , Toz sui pres que je droit en face Et amendise qui vos plache , Si que vostre ami et li mien Le puissent atorner a bien , Car de traïson me desfent . ” Le destrier broche et l' escu prent , Si l' atorne devant son vis . Cil li vient come hom engramis , Apareilliez por lui ferir . Si tost com chevax puet venir Se sont andui entreferu . Cil fiert Gavain de tel vertu Que tote sa lance en archoie ; Li esclat en vont , si pechoie . Et Gavains molt bien le requiert , Et si durement le refiert Tres parmi escu et hauberc Qu' il li a fait el cors un merc , Si que il l' a navré forment . Puis l' empaint viguerousement , Si qu' il l' emporte a terre aval Parmi le crupe del cheval . Et atant Gavains se ratorne ; Vait s’ ent , qu' iluec plus ne sejorne . MAIS ore oiez de Bran de Lis Qui' st chevaliers preus et hardis Et freres a la damoisele Du paveillon qui tant ert bele . D' un sien affaire estoit venus , Au paveillon est descendus ; Puis entra enz sanz demoree , Sa seror a haut salüee : " Pucele , Diex vos doinst grant bien , ” Fait il . Mais elle ) n' a dit rien . Et cil li ra dit : “ Bele suer , Diex mete en joie vostre cuer Tele come il velt et desire , Car il me samble toz plainz d’ ire . ” - “ Frere , vo suer sui voirement , Fait ele , mais sachiez briement Que pucele ne sui je pas . ” — “ Ha , ma suer , dites vos a gas ? ” - “ Naie , ainz est veritez provee . — “ Et qui vos a despucelee ? " - “ Biax frere , mesire Gavains . " Cil est maintenant d' ire plainz , S' a le chief del cheval estors Et siut Gavain par grant esfors , Quanques il puet esperonnant . Le brueillet passe maintenant , Si est passez parmi la lande ; Vint a son pere , si demande Qui l' avoit einsi atorné . “ Biax fix , j' ai deable encontré N' a gaires . ” Si dist : " C' est Gavain ; Abatu m' a enmi cest plain . Mais alez querre mon cheval , Si m' en irai , car trop ai mal . ” - “ Certes , biax pere , non ferai , Mais aprés le traïtre irai Por le mort mon oncle vengier , Et vostre doel li vendrai chier . ” Einsi s' en torne les grans sals ; Parmi les landes , parmi gaus , Tant erra et les esclos tint Que en l' ombre d' un brueil en vint Monseignor Gavain rataignant . Si l' a escrïé maintenant : " Lerres , traïtres ! n' en irez . La mort mon oncle comperrez Que m' ocheïstes par grant tort ; Et mon pere ravez hui mort Et ma seror despucelee . Mar le veïstes onques nee , Car por li morir vos covient . " Gavains un petit se retient , Si respont : “ Chevaliers , avoi ! Par cele foi que je Dieu doi , Vos devriiez plus bel parler , Car toz pres sui de l' amender Se mal vos ai fait ou damage De vos amis , du pucelage Vo suer , al gre de vos amis Par si que n' en fuisse malmis Ne mi parent n' en aient honte . Mais orendroit sanz autre conte De traïson mon cors desfent . ” Atant sans plus de parlement Ont les fors lances alongies Et les enarmes acorchies , Si se covrent de lor blasons . Andoi as trenchans esperons Vont les chevax molt semonant . Il les trovent a lor talant , Si que rien nes puet retenir . Tote la terre font fremir Et des cailleus le fu voler ; Tost et isnel les font aler . Ne font pas joste aplaideïce Devant castel ne devant liche , Mais bien l' ont de loinz essaïe . Chascuns tint la lance baissie , S' estoit li pires bons vassax . A l' aleüre des chevax Se sont andoi si fort feru Que perchi [ é ] sont li fort escu , Et passer outre font les fer [ s ] Parmi les mailles des haubers . Et les lances font archoier Si que les estut pechoier Et li tronchon en haut volerent . Li cheval pas ne s' aresterent , Mais li chevalier qui sus furent Ainc por lor cops ne se remurent , Fors qu' il se hurtent durement Et si s' empaignent roidement , Et de cors et d' escus ensamble , Qu' a terre , si come il me samble , Emporte li uns l' autre jus . Ainc tel joste ne vit mais nus , Car chascuns d' als ert molt estols . Li cheval furent as jenols Tout escorchié , dont lor fu pis . Et li chevalier si malmis Et si estoné sont gisant A la terre que n' ont talant Qu' a piece se puissent lever ; A poi ne les estut crever . Et quant il sus se releverent , Des tronchons lor cors delivrerent Qui furent fichié es escus ; Puis ont andoi trait les branz nus . Bran de Lis ert chevaliers biax Et s' iert encore jovenciax , Demi pié plus haus de Gavain . Chascuns tint l' espee en la main Dont s' entrefierent durement ; Requierent soi ireement . Sor lor elmes de lor nus brans Se donent uns cops si tres grans Que toz lor cercles decolperent Et lor elmes toz enbarrerent , Si que lor cop en descendirent Sor les escus que tot fendirent . Tout decolpent quanqu' il ataignent , D' aus empirier point ne se faignent . Sovent as trenchans des espees S' entredonent de grans colees , Si qu' il sont en la grosse alaine ; Molt ont andoi soffert de paine . [ En mains leus ont lor char overte Et molt grant angoisse ont sofferte , ] Si que des viez plaies Gavain Coroit li sans aval son sain , Caus et vermaus et a grant raie . Si vos di qu' il molt s' en esmaie , Car s' il la bataille maintient Le pïeur avoir l' en covient . Si voit que Bran de Lis ne saine Noient , ains a le char bien saine , Fors por tant qu' il est estounez Por les cops qu' il li a donez ; Et sachiez qu' il ert ja toz vains . Mais comandé li a Gavains Que il un petit se repose , Et qu' il mete en respit la cose De son apel , et facent pais . “ Gavains , fait il , nel dites mais ; Mon oncle et mon pere avez mort A vostre blasme et a vo tort , Et puis ma suer despucelastes El tref ou seule le trovastes . Sachiez que pais n' arai a vos Des qu' en morra li uns de nous ; Mais volentiers ceste bataille Dusqu' a un autre jor sans faille , Se vos plaisoit , respiteroie . Et en quel liu que vos verroie , Coment que fuissiez acesmez , Fust sans armes ou toz armés , En itel point que vos serez , Encontre moi vos combatrez , Ja n' i querrez ne plus ne mains . ” — “ Par foi , fait mesire Gavains , Ensi le creant loialment . Bien sai que molt as hardement Et grant vigor en ton corage , Et si n' as pas encor eage Que doies tel estor soffrir Ne bon chevalier assalir . ” La bataille ensi respiterent , Et andoi bien acreanterent Qu' a la semonse Bran de Lis Rasambleront , ce m' est avis . Atant departent , si s' en vont Et sor lor chevax monté sont . Mesire Gavains s' eslaissa Parmi un gaut que trespassa Tant qu' il s' en vint pres de l' issue . Dalez un chaisne en l' erbe drue Descent et puis se desarma . De son blïaut un pan colpa Dont il a ses plaies bendees Et bien estroit envolepees ; Et sa plaie rest restanchie . Puis remonta a grant haschie . Et Bran de Lis qui ramembrez S' est de son pere qui' st navrez , A lui s' en cort isnelement . Devant lui vient et si descent , Mais il l' a trové tot froit mort ; Ne velt laissier que ne l’ en port . Desus le col de son cheval L' en porte a loi de bon vassal Droit vers une riche abeïe En une bele praerie , Pres de forest , joste un pendant . [ Enterrer l' a fait maintenant ] As moignes en lor sepulture ; Son service ont fait a droiture . Or vos lairai de Bran de Lis Et de sa seror au cler vis , Qui remest enchainte d' enfant . DROIT envers l' ost devers Branlant S' en revait mesire Gavains , Issi malades et si vains Qu' a molt grant paine se tenoit Sor son cheval qu' il ne chaoit . Tant ot traveillié le semaine , Et par l' angoisse et par la paine Que il ot si tres grant sofferte , Fu sa plaie toute roverte , Et desrompue la chars tendre . Pales et mors come une cendre , Con cil qui ert toz essaigniez , Vient a son tref si est couchiez Si tost come il fu desarmez . Au roi en est corant alez Uns suens vallés , si li a dit Que isnelement sans respit A son neveu molt tost en viegne , Que nus essoignes nel detiegne , Et si face molt tost venir Ses mires , s' il velt mais joïr Ne de son cors ne de sa vie , C' ainc mais n' ot tel mestier d' aïe Puis icele eure qu' il fu nez . Et li rois saut come hom desvez , Sor son cheval la va molt tost . Lors ne remest mires en l' ost , Qui plaie afaitier bien seüst , Maintenant la ne coreüst Por lui veoir et atorner . Mais nus n' en set conseil doner , Si' n est molt esmaiés li rois . Puis rejut toz entirs deus mois De la plaie ains qu' il fust sanez . Li rois a trois chastiax fremez Devant la cité , grans et fors . Ses a si affamés et mors Qu' il ne se porent plus desfendre . La fains les fist a force rendre En merchi fors de la cité . A ses guedes a comandé Li rois que tote l' essillaissent , Et murs et tors tot trebuchaissent ; Et il si firent maintenant . De ces qui ens erent manant , Des chevaliers et des borjois , A fait trois parties li rois ; Si en a pueplez les chastiax Que il avoit fermez noviax . L' un en dona a son neveu , Celui qui sist el plus bel leu De forés et de praeries Et de bones gaaigneries . Pancris ot non , si fu molt biax . Le secont , celui des Ormiax , Gifflet le fil Do redona Que il molt durement ama . Le Chastel de l’ Angarde aprés Redona Tor le fil Arés . Toz li grans os se departi . Li rois ala a Quilini , Une chité molt aesie . La vint a privee maisnie , Car li buen chevalier proisié , Qui furent las et traveillié , S' en ralerent en lor païs Por sejorner od lor amis Qui lor font joie et grans honors . Et li rois si retint huit jors Brun de Branslant , lors le quita Et deus citez li redona , Caradigan et Quilini . Et cil qui li dons abeli L' en mercïa molt durement ; Et ens el jor demainement , Voiant trestot le grant barnage , L' en a cil fait tot lige homage Et l' en rendi en guerredon Maint bel servise de baron . Sa fille Lore de Branlant , Qui ot gent cors et avenant , Aama Ke le seneschal . Mesire Gavains de son mal N' ert mie encore bien sanés ; A son chastel en fu portez Por sejorner , por aesier , Tant que il poïst chevalchier Et que il fust molt bien sanés . De lui est li contes remez , Car chi endroit plus n' e [ n ] parole . Revenir weil a ma parole Et conter du bon roi Artu , Qui encor devant Branlant fu , Une aventure merveilleuse Qui a oïr ert deliteuse . SI remest li rois a sejor Et en grant pais fu puis maint jor , Que nus nel greva tant ne quant . Le premier an devant Branslant Si fist un molt bel marïage , Qui li torna a grant barnage , D' une niece que il avoit ; Mais nus plus bele ne savoit De Bretaigne dusqu' a Rohés ; Ysave ot non de Carahés . Le roi Karedeu le dona De Nantes , et il l’ espousa Et a grant honor puis le tint . Mais ore oiez qu' il li avint , Jamais n' orrez si grant merveille N' onques nus n' oï sa pareille , Icel jor que les noces furent . La nuit quant il couchier se durent Entre le roi et sa moillier , Si ot en l' ost un chevalier Qui ot a non Elïavrés ; Tels enchanteres n' ert jamais , Le seneschal apartenoit . La bele Ysave tant amoit , Ce sachiez bien , que sanz morir Ne poïst de s' amour partir . Mais tant savoit de nigromance Qu' il muast en mainte samblance Ou un oisel ou une beste ; Et par samblant trenchast la teste A un home se lui pleust , Ne ja por ce nul mal n' eüst , Car maintenant le rajoinsist Si come ele ert ains , s' il volsist . Quant Caradeus se dut colchier , Eljavrés sanz atargier , Quant la chambre fu delivree , Se mist laiens si a celee Que nus nel pot apercevoir . Bien les dechut par son savoir , Car d' une levriere qu' il prist Une itele pucele fist Qu' Isaive sambloit plus que rien ; Tuit le quidassent , ce sai bien . Celi colcha avec le roi Et il retint s' amie od soi ; Si jut a li toute la nuit Et ot sa joie et son deduit . Et la seconde nuit aprés Refist ausi Elyavrés D' une truie une itel pucele Come ert s' amie et ausi bele , Et od le roi le recolcha Qui sa feme tenir quida . La tierce nuit d' une jument Refist cil par enchantement Sambler une ausi bele dame . Od le roi en liu de sa feme La recolcha , et il se jut Avec s' amie qui conchut La nuit ; ( d ' ] un fil remest ençainte . Puis fu bien de ceste oevre atainte , Einsi com li contes retrait . AU quart jor bien par matinet Li rois Caradeus prist congié Del roi Artu , qui l' a baisié Et sa niece molt bonement . De lui partirent lieement , De Branlant ou il le laissierent . Tant errerent et chevalchierent Qu' a Nantes est li rois venus Et a grant honor recheüs , Et la roïne que il maine . Chascuns de l' onorer se paine , Car molt ert bele et preus et sage , Et estraite de haut lignage . Li rois l' a fait molt bel servir Et conreer et obeïr . Et quant il a apercheü Et sot por voir qu' ançainte fu , En son cuer si grant joie en ot Que nus plus grant avoir ne pot . Si la fist garder richement Et bel et honoreement Tresqu' al terme qu' ele enfanta D' un molt bel fil . Grant joie en a Li rois et trestot li baron . Caradeu le misent a non Le jor que il fu baptissiez . Molt fu li rois joians et liez Por Caradeu qui estoit nez . Bien fu norris et bien gardés Tant que il ot passez cinc ans . Lors fu si biax et si parlans Qu' a letres le mist por aprendre Li rois , et quant il sot entendre Latin et belement parler , Si l' a fait molt bel atorner Et au roi Artu l' envoia , Son oncle , qui grant joie en a . Molt le rechut joiousement Et bel et honoreement . HUIT ans toz entirs demora Li rois qu' il ne se corona Aprés le siege de Branslant . Li gentil chevalier vaillant , Qui lonc tans orent sejorné , A un soir ont tot devisé Que l' endemain sanz delaier Iront od le roi archoier En la riche forest del Pin . Et l' endemain si tres matin Come il le cler jor cho [ i ] sir porent , Si com le soir devisé orent , Se sont ensamble acheminé Et od le roi el bos alé , Qui ses muetes i fist mener Por veoir corre et por joër . Assez i prisent venoison A grant plenté et a foison , Et si orent trop bel deduit . Et quant ce vint contre la nuit Que li solaus a fait son tor , Si se sont mis tot el retor Li rois et tot si chevalier . Devant les autres sanz targier Chevalchoit mesire Gavains Come hom qui ert de joie plains . Et li autre , li compaignon , Li sont entor et environ , Car il contoit une aventure D' une trop bele envoiseüre Qui avenue li estoit . Et li rois derriere als venoit Trestoz seus et loinz de sa gent , Et pensoit si tres durement Et li pensez tant le detient , Toz s' entr ' oblie et sels s' en vient . Et en iche qu' il se retarde , Mesire Gavains se regar [ d ] e , Si l' a veü si seul venir Ses compaignons a fait tenir , S' ont laissie l' envoiseüre . Et li rois molt grant aleüre Est maintenant vers als venus Que il les a apercheüs , Tant que il s' est od ax jostez . Ses niez s' est lez lui acostez , Si li a dit tot en rïant : “ Il n' est mie , sire , avenant Que vos einsi sels chevalchois Derriere , ne que vos pensois A nule rien fors a deduit . Ne quidiez vos que il anuit A ces bons chevaliers proisiez , Qu' avec alx ne vos envoisiez Ausi com vos faire solez ? " Li rois qui ert preus et senez Entent qu' il dist raison et bien . Sor le fil le roi Urïen , Monseignor Yvain le vaillant , Le cortois et le bien parlant , Son bras senestre soëf mist Tot en alant , et si li dist : “ Seignor , fait il , se je Deu voie , Je vos dirai que je pensoie . J' ai demoré trop longuement Que n' ai rien fait , si m' en repent , Que l' en m’ atornast a proëce N' a grant honor n’ a grant largesche . Et j' ai si grant terre a tenir Que se me weil aperechir , Einsi com j' ai fait longuement , Jel tendroie honteusement . Faire m' estuet alcune rien Ou j' ai [ e ] honor et tot li mien Qui servi m' ont i aient preu . Se je me remu de cest leu , De ce ert ore mes pensez . A ce s' est mes cuers atornez Qu' a Pentecoste weil tenir , La premiere qui doit venir , Si tres grant cort et si honeste C' ainc nus ne vit si riche feste ; Car tant i quit del mien doner Que jamais jor n’ orrois parler De dons que donaisse ainc encore Avers ciax que je donrai ore As barons et as chevaliers . ” Mesire Gavains toz premiers Dist : " A tort vos avons blasmé , Biax sire , de vostre pensé , Qu' il est et si bons et si haus Que trop seroit cil desleax Qui metre vos en volroit fors . ” Et li rois li demande lors : " Ou loëz vos que je la tiegne , Et que ma gent ensamble viegne ? " - " A Cardueil en vos maistres sales , Si ert en la marche de Gales Et del roialme d' Engleterre . ” L' endemain fait monter et querre Par tot son regne ses barons , S' a toz les chevaliers semons D' estre a lui a la Pentecoste . Et la chevalerie ajoste Au jor que li rois demanda , Que il sa riche cort tendra . Il voit Caradot son neveu Si grant et si bel et si preu Que bien puet mais armes baillier . La veille l' a fait chevalier De la feste si richement Et si bel et si hautement Que plus de trente damoisiax Fist od lui chevaliers noviax Por le vallet plus honorer . Et l' endemain sans demorer , Quant li rois se fu coronez Et li services fu finez , Si s' en revient en son palés , Et haut et bas trestuit aprés Por lor usage que il welent Tenir autresi come il suelent . Si tost com li rois fu assis Et li autre , ce m' est avis , Kex s' en ist d' une chambre fors Toz desfublez , em pur le cors , Vestus d' un frez blïaut hermin Qui molt li avint de grant fin , Si fu merveilles biax et gens . Parmi oltre totes les gens Au dois devant le roi s' en vint ; En sa main une vergue tint , Si s' ajenoille belement Et li a dit cortoisement : “ Sire , l' eve poëz bien prendre Quant vos plera , sanz plus atendre , Car toz est pres vostre mengiers . ” — “ Ke , non ferai , biax amis chiers ; Ne place Dieu que ja m' aviegne Qu' a haute feste que cort tiegne , Por qu’ aie corone portee , Qu’ eve soit prise ne donee Devant que estrange novele Ou alcune aventure bele I soit , voiant toz , avenue . La costume ai ensi tenue Toute ma vie dusque chi . ” ET que il parloit einsi Et li autre sisent en pais , Parmi la porte del palais Virent venir un chevalier Molt grant , sor un bauchant destrier , Vestus d’ un peliçon hermine Qui pres de terre li traïne . S' ot sor son chief un chapelet A un cercle d' or de bonet ; Et ot chainte une longue espee Qui de fin or ert enheudee , Et les renges de fin orfrois . Si vint a cheval trusqu’ al dois Et dist oiant toz hautement : “ Rois Artus , cil Diex qui ne ment Vos doinst honor et longue vie . ” - “ Amis , et il te beneïe . - " Rois , fait cil , un don vos demant . " - " Chevalier , nomez le avant ; Et teľs puet estre , vos l' arez . ” Et cil respont : “ Vos le sarez : Colee doner sanz dechoivre Vos demant por autre rechoivre . - " Amis , qu' es [ t ] ce ? Que dites vous ? " — “ Rois , je vos di tot a estrous Que s' il a caiens chevalier Qui la teste me puist trenchier A un sol cop de ceste espee , Et je me puis de la colee Aprés resaner et garir , Seürs puet estre et sanz falir D' ui en un an autel reprendre La colee , s' il l' ose atendre . ” Atant sanz plus dire descent . L' espee trait et si lor tent , Mais n' i a nul qui l' ost baillier . Ainz džent tuit li chevalier Molt seroit fols cil qui ferroit , Qu' en aventure se metroit , Si n' i aroit pris ne honeur . “ Hal fait li chevaliers , seigneur ; Iche que ert ? N' en ferois plus ? Or poëz veoir , rois Artus , Que vostre cors n' est pas si riche Come chascuns dist et affiche ; Ni a nul chevalier hardi . Por voir le vos tesmoing et di Que l' en dira mais tels noveles Par tot qui n' ierent mie beles . " Aler s' en revoloit atant , Quant Carados sali avant Qui noviax chevaliers estoit ; Si se desfuble a grant esploit Et jecte a terre son mantel . Qui qu' il anuit ne qui soit bel , A celui vient , si prent l' espee Et li a del poing destre hostee . Li rois le voit , molt par l' en poise , Si dist : " Biax niez , ceste prooise Peüssiez sanz honte laissier . Çaiens a maint bon chevalier Qui ausi bien ou miex ferissent Com vos , se faire le volsissent . Tuit le tienent a musardie Qu' emprise avez trop grant folie . ” Quant Carados le roi oï , Tel honte en ot toz enrogi , Mais por ce n' en volt rien lessier , Ains se trait pres del chevalier . Por miex ferir l' espee atorne , Et cil devers le roi se torne , Le chief baisse , le col estent . Cil fiert si viguereusement Que la teste voler li fist Devant le dois , mais cil la prist Par les treches a ses deus mains Ausi come s' il fust toz sainz , Si le rajoinst isnellepas . " Caradot , fait il , feru m' as . " - “ Voire , dist Kex , mais poi vos chaut . D' ui en un an , coment qu' il aut , Ne volroie estre en son liu mis Por tot l' avoir de cest païs . " - " Caradot , fait li chevaliers , D' ui en un an , biax amis chiers , Reserai chi , ce sachiez bien ; Si ne laissier por nule rien Que chi ne te truisse a tele eure . ” Atant s' en part , plus n' i demeure . Et li rois toz iriez remaint Et toz dolens , et molt se plaint . Si font li autre chevalier ; A paines volrent puis mengier Tant sont irié et amati . A grant dol la cors departi ; Communement tuit s' en revont Arriere es terres dont il sont . Mais anchois fist li rois banir Qu' en l' an aprés qui doit venir Resoit a Cardueil l' assamblee . Et la novele est tost alee De Caradot au roi son pere Et a la roïne sa mere Qui en ont grant dol et grant ire . Mais de lui vos puis je bien dire Qu' il est si liez et si joians Qu' il n' est hom en cest mont vivans Qu' a son samblant aperceüst Que nule paor en eüst ; Ains va cerchant les aventures Et les chevaleries dures , Tant que li ans fu acomplis Au jor qui ert nomez et mis . Ses peres n' i volt pas venir , Car nel poïst veoir morir , Ne la mere qui le porta . LA cors a Cardueil rajosta A la Pentecoste el palais , Si grans c' ainc tant gent n' i ot mais ; Qu' en tant com li rois ot pooir Ne volt nus preudom remanoir Qui ne venist a cele feste Ou cil devoit perdre la teste Voiant le roi et ses barons . Aprés les grans porcessions Et aprés le messe demaine , La riche baronnie amaine Le roi en son palais arriere ; Mais il fait molt pesante chiere , Si font trestout li autre adés . Et en ce qu' il sissent em pes , Cil est entrez parmi la porte Qui le malvais present aporte . Tot a cheval , l' espee cainte , Parmi la sale qui fu painte En est alez au maistre dois La ou estoit assis li rois . Sanz dire mot a pié descent , S' espee trait , nue la prent , Et dist oiant le roi Artu : " Caradot , cha vien ! Ou es tu ? ” - " Veez me chi , " fait Carados . - “ Dont vien avant , ” ce dist cil lors . Volentiers son mantel osta , Et tot maintenant en vint la Ou celui vit ester sor piez Qui fait grant samblant d' estre iriez . Li rois le voit , s' est trop dolens , Mais de parler n' est mie lens . " Ha , chevalier ! fait il , merchi De mon neveu ; pas ne l' ochi . Si grant raençon en avras Com tu deviser le saras . " - " Dites dont coi . ” _ " Tot le harnois Et as vilains et as cortois De ceste cort en pués avoir . Ainc mais ausi tres grant avoir Por raenchon ne dona nus . " - " Rois , peu i a . Arai ent plus ? " - “ Oil , fait il , tot le tresor Et les vaissiax d' argent et d' or Que cist ont aporté chaiens . " - " Rois , fait cil , ce seroit noiens ; Car trestot li tresor del mont , Ne qui jamais nul jor seront , Por lui ne prendroie en eschange . ” Quant li rois l' ot , doel fait estrange , Et li autre de totes pars . “ Chevalier , molt par iez coars , Dist Caradeus , fai erranment Ce que tu dois . ” Et cil estent Le bras et lieve en haut l' espee , Si esme a ferir grant colee . Li rois se pasme maintenant ; Et la roïne ist fors plorant Des chambres , qui set les noveles , Et les dames et les puceles . Quant ele vit l' espee nue Toz li sanz li fuit et remue ; Molt est angoisseuse et dolente . Come cele qui n' est pas lente En vient vers lui et si li dist : " Tien coi , chevalier , un petit , Biax sire chiers , ne l' oci mie . Por lui pués avoir a amie , Qui qu' ele soit , dame ou pucele , De caiens tote la plus bele , Ou ains totes se il te plest . ” - " Roïne dame , noiens est . Totes les dames de cest mont , Ne les puceles qui i sont , De son chief ne prendroie pas . Alez vos ent plus que le pas En vos chambres , ma doche dame , Et si priiez a Dieu por l’ ame , Qu' il le mete en son paradis . ” La roïne coevre son vis Si s' en est tornee plorant , Et les autres aprés crïant . Li chevaliers hauche l' espee , S' esme a ferir si grant colee Que li plus de ceus del palais Chaient pasmé tot a un fes . Mais il n' a de ferir talent , Ainz le prent al poing docement Et dist : “ Caradot , lieve sus . Ne te ferai or nul mal plus , Car trop es vaillans chevaliers Et hardis et seürs et fiers . Mais vien cha , si parole a moi Priveement . ” Bien loi [ n ] s del roi L' en a mené a une part . " Tu iez mes fix , se Dix me gart , Fait il , tot por voir le te di . ” - “ Certes , ainz i avez menti Tot plainement , biax sire chiers . Devant toz ces buens chevaliers Envers vos ma mere en deffent . ” - “ Non feras . Dirai toi coment Il fu . Ele le set molt bien ; Ja ne t' en mentirai de rien . ” Lors li a conté plainement De la truie et de la jument Et de la levriere l' afaire . De ce qu' il fist ne se pot taire , Ne coment od sa mere jut , Come il li fist , com el conchut . " Einsi , fait il , fus engerrez . " - “ Taisiez , ce n' est pas veritez , Ainz samble bien fantosme et songe . Del grant blasme et de la mençonge Envers vos ma mere desfent Orendroit ichi em present , Se vos plus dire le volez . ” Li chevaliers s' en est tornez Grant aleüre , si le lait ; Voiant trestoz si s' en revait . Ainc si grans joie ne fu mais Come il firent tuit el palais Quant celui en virent aler . Tot maintenant por le laver Sonen [ t ] li graisle la menee , Si ont l' eve tanost donee , Et si assisent al mengier Li rois et tuit li chevalier . Servi furent molt hautement Et si mengierent lieement Et a grant joie et a loisir . Et quant la cors dut departir , Li rois dona si riches dons As chevaliers et as barons Qu' il s' en partent joiousement . CARADOS del roi congié prent , Car aler en velt a son pere Et a la roïne sa mere . A Nantes s' en est venus droit Ou li rois Caradeus estoit Qui' n fait une joie si grant Qu' il la baisié en un tenant Plus de cent fois , tant par l' a chier . " Sire , bien me devez baisier , Fait cil , qu' el mont n' a rien vivant Qui plus vos aint de moi ne tant , Mais vostre fix ne sui je pas . - “ Si es ! ” — “ Non sui . ” — “ Dis tu a gas ? ” - " Biax chiers sire , ainz di verité . " Tot mot a mot li a conté Si come cil l' avoit traï Et com sa mere le soffri . Li rois en est si angoisseus , Si iriez et si dolereus Que de l' angoisse toz tressue . Et la roïne fu venue Contre son fil por lui baisier . “ Dame , fait il , celer nel quier ; Ne vos aim pas , ne je ne doi . ” - “ Por coi , chiers fix ? Dites le moi . " - " Dame , bien l' avez deservi . ” Li rois li dist : " Fuiez de chi . " Et ele s' en revait molt tost ; Laiens en ses chambres s' enclost , Si crie et fait un dol trop grant . Et li rois dist tot en plorant : “ Biax dols chiers fix , conseille moi , Si com tu dois en leal foi , De la roïne qu' en ferai Et coment je m' en venjerai . ” - “ Sire , coment qu' il soit del pere , La roïne si est ma mere ; Si ne vos doi pas conseillier D’ ocirre la ne mahaignier . Mais metez la en une tour Si le faites garder entour , Que cil n' ait mais de li pooir ; Que s' il avient qu' ele ait nul oir , Si ne serez en sozpechon Qu' il soit d' autrui se de vos non . " En la plus fort tor que il a Li rois maintenant l' enserra , Si la fist bien entor garder . Carados ne volt demorer , Ainz prent congié , son pere lait , A la cort le roi s' en revait , Son oncle le bon roi Artu ; Onques de lui mieldres ne fu . Et la roïne est en la tour A grant deduit , a bel sejour , Car Elyavrés y venoit Totes les heures qu' il voloit A li parler tot a loisir , Que fermetez nel pot tenir . La grant joie ne le deduit Qu' il menoient et jor et nuit Ne vos wel pas chi raconter , Car aillors le volrai conter . Li contes dist que Carados N' avoit cure de lonc repos , Mais as armes toz jors travaille . C' est drois a home qui riens vaille Que ja trop ne soit reposez Por que il veille estre alosez , Car nus ne se puet aloser Qui son cors aime a reposer ; Teus fu ses cuers et ses pensez . En Engleterre rest passez Carados plus fiers de lion . LI rois avoit a Carlion Sa cort et semonse et banie En mai quant rose est espanie , Si qu' a Pentecoste venissent Tot cil et celes qui tenissent De lui et li doivent homage . Ou soit par terre ou soit par nage , Decha la mer et dela mer , Tot viegnent sa cort honorer ; N' i ait pucele qui n' i aille . Cadors l' entent de Cornuaille , Uns vallés de trop grant valor . Cil i vint avec sa seror , Ce est damoisele Guinier Qui onques ne se volt gignier N' ainc de metre ne s' entremist Sor li fors che que Diex i mist , Car ele est bele creature . Se set anz eüst mis Nature A li former , ne li seüst Biauté plus doner ne peüst . Et avec che c' ot de biauté Ot ele tant de loiauté , Car c' ert cele c' ainc ne tricha Vers son ami ne ne falsa . Ne vos weil trop lonc conte faire , 12980 Mais quanqu' a pucele doit plaire , D' iex , de vis , de bouche , et de cors , Ot Guiniers , que rien n' en met fors . Et cil Cadors ses frere estoit Chevaliers que mieldres n' estoit . S' ert mors lor pere en cel esté , Qu' ot rois de Cornouaille esté , che a la cort aloient Que del roi lor terre tenoient . Et por aler plus soltieument Aloient andui solement , Car puceles au tans de lore Pooient miex errer que ore . Entruesqu' il aloient issi , D' une valee lor issi Uns chevaliers molt bien armez . Et Cadors n' ert pas desarmez , Fors de tant qu' il avoit osté Son elme por le caut d' esté , Car il ert tant preus et isniax . Qu' il ne cremoit noient assaus . Cil qui vint le cheval brocha Que d’ ax un petit s' aprocha , Et lués que choisi la pucele Conut tantost que c' estoit cele Qui d' amor l' avoit escondit . Si ne vos ai pas encor dit Coment ce fu , si com moi samble , Ne ne puis pas tot dire ensamble . L' un dire aprés l' autre covient , Li recovriers molt bien avient . Cil chevaliers dont vos oëz Aalardins estoit nomez ; Du Lac fu nez , c' ert sa contree . Cele damoisele ot amee Tant qu' il la requist a son pere Et puis aprés Cador son frere , Et si le voloit prendre a feme Et dame faire de grant regne . Mais ele dist ne voloit mie N' estre sa feme ne s' amie , Car point ne li venoit a cuer ; Si ne le prendroit a nul fuer , Non mie por ce qu' il ne fust Molt biax et molt proëce eüst Plus que chevaliers del païs . Tant ot esté a li baïs Qu’ ainçois que ses pere fust mors Fist son pooir et son esfors De li requerre par proiere Et par autre mainte maniere , Ne onques rien n' i esploita . Et lués qu' il l' aperchoit , tant a Brochié le cheval sor coi sist Que a Cador en apert dist : “ Amis , par cele vostre foi , Vo seror cor laissiez a moi . Bien en sui or venus a point K' avant de chi n' en menrez point , Et se vos nel volez laissier , Vers vos me verrez eslaissier . Vo chief tost a armer vos lo , Car je vos ferrai , par Saint Lo , La [ u ] vos serez toz li plus haus . ” Et Cadors n' estoit pas mains baus De lui , si respont vistement : " Or vos hastez plus belement , Sire vassal , ce dist Cador , N' avenroit por vo pesant d' or Que je por rien tant m' avillasse Qu' ensi ma seror vos laissasse ; Dont mar l' aie je tant amee . " Maintenant a sa teste armee Et puis de lui un poi s' esloingne . N' i a celui cheval ne poigne ; De lor lances si se deffient Que il ambesdeus les esmïent , Et li cheval si tost les portent Qu’ andoi a la terre se portent , Et cheval et home chaïrent . Et auques tost sus resalirent , Mais a Cador trop meschaï , Que ses chevax sor lui chaï , Et il jut desoz toz envers . Sa jambe brisa en travers , Car uns de ses arçons derriere L' ot ataint en itel maniere Si durement que il se pasme . Ne si n' en doit avoir nul blasme , Car tele angoisse al cuer li toche Qu' il ne se muet plus c’ une choque . Et lués que Alardins le voit , Par affit un mot li disoit : “ Par Dieu , vassal , tot malgré vostre Sera cele pucele nostre . A moi et puis as compaignons En sera faite livroisons , Car molt grant folie feïstes Quant onques le m’ escondeïstes . Car se le m' eüssiez donee , M' onors li fust abandonee Et a feme espouse l' eüsse Et dame de moi fait l' eüsse , Mais or en sui a ce venu Que molt m' en est mix avenu Que je n' osasse porpenser . ” Lors remonta sanz arester , S' a la bele Guignier saisie . Ne sai que je plus vos en die , Mais tot a force l' en menoit ; Et la pucele doel avoit Si grant c' ainc teus ne fu oïs . Cador ne rest mie esjoïs , Mais sa vie fort despisoit . Enmi le champ toz cois gisoit , Et bien poëz de fi savoir Qu' il devoit molt grant doel avoir , Quant ens en son conduit demaine A sa suer prise et si l' en maine , N' a lui n' a li n' avoit mestier . Qui lors li oïst sozhaidier La mort qu' a lui acoreüst , Fel fust se pitié n' en eüst . Et de l' autre part la meschine Son vis debat et esgratine ; Sovent se pasme et sovent crie : " Ahil dame Sainte Marie , Ma dolce mere que dira Quant ceste mesestance orra ? Diex ! come ele ert tres plaine d' ire Quant tels noveles orra dire . La mort li a tolu mon pere , Ore a perdu moi et mon frere ; Ocis li a cis chevaliers . Certes , or par est il trop fiers Qua [ nt ] par force feme covoite . Molt fait grant folie revoite . " Tout ensi cele aloit crïant . Parmi le gaut vint acorant Carados qui a cort aloit . Si com d' un tertre devaloit , Molt bien armez sor bon cheval , Regarde soi devers le val , De cele part qu' il ot oïs De la pucele les haus cris . Choisie l' a , non pas molt loing , Si croit bien qu' ele avoit besoing . Vers als maintenant cheval broche , Si que de bien pres les aproche . Lués que la pucele le vit , Molt piteusement li a dit : " Hal gentius chevaliers vaillans , Por Dieu vos proi , soiez me aidans Vers cest deable , cest malfé , Qui mon frere m' a mort jecté Oltre ce mont et si m' en porte . Si volroie mix estre morte , Arse et detraite et malbaillie , Que moi eüst en sa baillie Por faire ce que il volroit . Uns hom qui a lui me tolroit M' aroit a toz jors mais conquise . Por Dieu et por vostre franchise Vos pri qu’ aiez pitié de moi . Secorez moi , por Dieu le roi , Si qu' il ne me maint plus avant . ” Lors li cort Carados devant , Si dist : " Amis , laiez le moi Cele meschine , en vostre foi . " - “ Lairai ? Biax sire , estes vos fols ? Dehé ait ore dont mes cols , Se je encore le vos lais . N' alez mie querant vo pais . Qu' avez vos or de li a faire ? Aler vos lo en vostre affaire . ” Et Karados tantost respont : " Ce ne seroit por tot le mont , Vassal , que je le vos laissasse , Ne que je ja tant m' avillaisse Des qu' ele m' a proié merchi . Aillors ne la menrois de chi . " Puis l' a saisie par le frain , Sa lance tint a l' autre main . Et Alardins a trait s' espee , Pres ne l’ en a la main colpee , Cele dont il tenoit la lance . De l' espee tel cop li lance Que la lance parmi tronchone . Et Karados tel li redone Du remanant enson la teste Si qu' il en la sele n' areste , Ainz est keüs jambes levees ; Einsi comencent les mellees . Par affit li dist Karados : " Vassal , c' est hontes que vo dos Nos mostrez si apertement . Et puis de son cheval descent . Cil toz honteus est sus salis . Lors est l' uns de l' autre assalis ; As trenchans espees d' achier Se fie [ re ] nt tot sanz manechier . Ki lor veïst cops departir N' i eüst cure du partir ; Molt jectoient par grant ravine Grans cops andui par aatine . Donent soi des espees traites Sovent entrees et retraites . Detrenchiez ont toz lor escus Et lor elmes as brans molus . Cil qui plus puet ferir plus fiert ; Li plus poissanz l' autre requiert . Lancent , fierent et s' entreboutent , Et bien sachiez qu' il s' entredoutent . L' uns fiert sor l' autre fort et maille . Molt par est dure la bataille , Si fu molt ruiste la mellee . Chascuns a tant l' oevre menee Cainz que li premiers assax faille , Poëz savoir sanz nule faille Que lor escus ont si menez Qu' a paines lor en est remez Tant que leur vaille un sol festu . Nis li hauberc qu' il ont vestu Ne furent ainc si fort maillié Que molt n' en aient desmaillie , Si que parmi ont del sanc trait De lor cors . Puis se sont retrait Un petit del premier assaut . Aalardins arriere saut , Et Karados par iert si chaus Que faire ne li puet enchaus , Car il ont soffert longue alaine , Molt grant travail et molt ( grant ) paine . Tant qu' alaine lor rest venue , Si tint chascuns l' espee nue , Trestot a pié sus se requeurent Pres qu’ em boutant ne s' entr ’ acorent . Tant s' entredonoient grans cops Parmi testes et parmi cops , Et tot par tout ou s' entr ' ataingnent , , La terre de lor sanc entaignent Qui d' ax corroit a grant merveille , Et l' erbe en est tote vermeille . Toz ont gironnez lor haubers . De lor sanc enrogist li fers , Qui parmi les mailles bolone . Carados si grant cop li done , Ne fust guenchis Aalardins De lui fust adont faite fins , Car se de trestorner fust lens Fendu l' eüst treschi qu’ es dens . Et avec che qu' il tressali N' ot pas Karados si fali Que de son helme une partie N' ait a l' espee departie Et jus a terre trebuchié . L' estor ont ja si rembrachié , Quar avoir n’ i peüst confort , C' on n' en veïst ja le plus fort . Quant Aalardins vit la perte , Por la teste c' ot descoverte Fors de sa coiffe solement , Je vos di bien certainement Qu' il ne fust de gaire li pire , Se ne fust che que trop l' empire , Car il s' estoit sanz nul trestor Molt bien maintenus en l' estor . N' encor , se ne li meschaïst , Por Caradot ne dechaïst ; Mais vers lui est molt empiriez Li caples , s' en est molt iriez . Et neporquant ne se faint mie De lui vengier par escremie ; Mais tels quide son dol vengier , Si come on dist en reprovier , Qui se travaille tot en vain . Tres le coute dusqu' a la main La manicle li deslacha , Mais a la char pas n' atocha . Et por che rest acrus li duels Que s' espee brisa en deus . Sor l' une espee l' autre brise , Tant que la chose est a che prise Que Alardins du tout se rent . 13260 Le pomel de s' espee tent A Caradot , car bien se pense Que plus n’ i volroit sa deffense . " Chevaliers , fait il , vez me chi Qui me rent en vostre merchi Si come al meillor chevalier Ou mais me peüsse acointier . A vos me rent come prison , Mais , por Dieu , dites moi vo non , Car trop m' avez batu le dos . " — “ Amis , j' ai a non Karados Et si sui niez Artu le roi . Le vostre non redites moi . " — “ Sire , ja ne vos ert celés : D 66 Aalardins sui apelez , Nes sui du Lac , en la contree . Ceste feme avoie encontree Qui desdaignié m' avoit d' amour ; Dame de trestoute m' onor Le quidai faire et de ma terre . Vers son pere en esmui la guerre Come cil qui riches hom ere ; Hui l' avoie tolu son frere , Et vers vos bien la rescousisse , Se plus de vos ne me dolsisse , Mais vos avez trop grant bonté Quant m' avez d' armes sormonté . Tant avons d' armes moi et vos Fait , qu' il me covient rendre a vos . ” - “ Amis , Karados li a dit , Dont vos estuet sanz contredit A cele damoisele rendre En sa merchi sanz plus atendre . " - “ Sire , et jou irai volentiers . ” — “ Ha , sire , gentius chevaliers , La bele Guiniers li respont , Ce ne seroit por tot le mont Que je trovaisse en mon corage Que li pardonaisse l' outrage De mon frere qu' il m' a tolu , Se sains et vis ne m' est rendu ; Ne a baron ne le prendroie , Ainchois traïner me lairoie . " - “ Ha , bele , fait Aalardins , Je le vos rendrai , c' est la fins , Sain et sauf , se Damedieu plait Que il el cors encor vie ait . ” [ L ] ors sont tot troi errant monté Et vont tant que tout acouté Trovent Cador qui molt s' esmaie Por la grant dolor de sa plaie . A terre gisoit molt grevez ; Jamais d' iluec ne fust levez , Car n' en issoit fu [ n ] s ne alaine Se petit non . A quelque paine Ont tant li vassal esploitié , Qui ensi s' erent molt gregie Por le travail qu' il ont eü , Que de la terre l' ont meü Et mis par deseure un cheval ; Puis s' en tornent le fons d' un val Entre Karadot et celui . Sor un cheval erent andui , Car seus tenir ne se peüst Se d' autrui aïde n' eüst ; Et Karados soëf len maine . La pucele grant doel en maine , Si grant n' est se merveille non . TANT sont alé qu’ un paveillon Trovent desus une riviere , Tendu molt bel de grant maniere . Un pomel avoit d' or desus , Plus bel ne vit onques mais nus ; Et sist encoste deus pomiaus Plus petis , mais molt erent biax . L' aigle d' or par deseure estoit ; Les eles tendues avoit Ausi com se deüst voler . Merveilles le sot bien doler Qui le fist , car crués ert dedens , Si que quant s' i feroit li vens Dont oïssiez grant melodie Que ne sai que plus vos en die ; Mais bien sachiez , pas ne vos ment , N' escoutissiez nul estrument De tot le mont plus volentiers . Li aigles sambloit estre fiers , S' ot deus escharbocles luisanz Es oex qu' il ot molt flamboians , Et si tres grant clarté jectoient Que tot le bos enluminoient . Li trez estoit de bougueran ; Ne quit que des le tans Adan Fust mais nus plus riches veüs . Ainc biax contes ne fu seüs , Ne bele aventure onques dite , Qui tote ne fust ens escripte . Les broches et tuit li paisson Qui clooient le paveillon Ne vos saroie deviser , Ja tant n' i saroie aviser . Molt i avoit d' or et d' argent ; Onques ne vit nus hom si gent , Se je tot dire vos voloie . Li pres tot entor reverdoie Et l' iaue encoste estoit molt gente . A Caradot molt atalente Li lius et molt li samble biax ; Et li grans deduis des oisiax Qu' il oit chanter par le boschage Toute sa dolor rasoage . " Ha , Diex ! fait il , vrais rois celestre , Tant fait ore laiens bon estre , Et tant est cil de Dieu amez Qui del tref est sires clamez . ” Et entruesqu' il ensi parole , Oï le bruit d' une carole Qu' il vit dalez la tente bele , Ou il ot mainte damoisele Et mains jovenciax cler chantans ; Molt i estoit la joie grans . Et plus encore s’ esjoï D' une merveille qu' il oï Et ou il a mis plus s' entente , Car a l' entrer de cele tente Avoit fait par enchantement Deus ymages molt noblement . L' une de la tente fremoit L' uis et l' autre le desfremoit , Si n' i ( avoit ) autre portier . Et avec che d' autre mestier Servoient , car l' une ert maniere De harper et par grant maniere Tenoit le harpe devant soi . Nus hom n' est ja fain ne soi , Ne de nul mal ne li membrast , Por qu' il l' oïst , s' ele harpast . Et l' autre ymage a l' autre part Tenoit dedens sa main un dart . Ja n' i veïst entrer vilain Que ne le ferist tot de plain ; Ne ja n’ alast cele partie Hom qui plains fust de vilonie , Que l' ymage a lui traist n' est Le dart ainz qu' il s' em percheüst . Selonc ce qu' il se fust mesfais Li fust erranment li dars trais ; Se grans fust , grans cops li donoit . Et l' autre ymage qui tenoit Le harpe , tel costume avoit Dont CRESTÏENS mix le prisoit , Car quant ou meschine ou pucele Entroit el tref , u damoisele , Ja tant ne ( se ) seüst celer , S' ele se feïst apeler Pucele , por qu' el fust mesfaite , Tant soltieument l’ ymage gaite Qu' erranment la harpe descorde Et si desrompoit une corde . Ja nule fois n' eüst sejor De harper par nuit et par jor . Mais tant i ot devision , Ja le Lai de l' Alerion Por nule chose ne notast Se li sires nel comandast , Ou contre lui ne feïst joie Quant repairoit d' aucune voie . Et par cel lai estoit seüs Ses repaires et coneüs , Que bien d' une loëe avant Li oïst on harper ce chant , Si que maintenant les puceles , Dont el tref avoit de molt beles , Atornoient le paveillon Contre lui de flors et de jonc , Si que rendoient grant fairor Les herbes contre le seignor . Quant Carados ot cel deduit Que faisoient el tref trestuit Cil et celes qui ens estoient , Qui encontre als si bel chantoient , Et li vallet et les puceles , Les dames et les damoiseles , Qui caroloient par le pre , Adont demande par bon gre Aalardin se il savoit Qui li biax paveillons estoit . “ Amis , ce dist Aalardins , Je sui li plus prochains voisins Que li sire ait du paveillon , Qu' il n' i a seignor se moi non . Mais de verité sachiez bien Que je vos i main come al mien . Et cil qui ce bruit vont menant Sont tot mi home et mi tenant , Et je lor sires par nature . Et de cest païs par droiture Sui je sires d' ancesserie ; Tout le tieg quite en ma baillie . Quant vos en la tente enterrez Molt de merveilles troverez , Et si i verrez ma seror A cui Diex otroit grant honor , Car je l' aim autant com mon cors . ” Atant s' en sont issu tot fors Cil del tref contre lor seignor Por lui faire joie et honor . Et quant il sont al tref venu , Aalardins a entendu A descendre de son destrier . Sa bele suer li tint l' estrier Et puis requeurt a la pucele , Si l' a mise jus de la sele . Et li vallet revont aidier A descendre le chevalier Qui molt estoit navrez parfont , Mais molt soëf descendu l' ont Et puis el paveillon porté . Et auques sont reconforté , Car si tres tost come ot oïe De la harpe la melodie , Dont il sont tot esmerveillié , Fu Cadors un poi reveillié Ausi com s' il fust en un songe . Si nel tenez pas a mençoigne , Les herbes li font tel dolçor Qu’ a paines sent mal ne dolor . Et li soëf odorement Des especes et du pieument Dont li paveillons estoit plains Li fisent ses membres lués sains . Et Aalardins tost apele Sa suer qui molt par estoit bele , La pucele du paveillon , Onques n' en oï autre non . “ Dolce suer , fait il , je vos pri De ces chevaliers qui sont chi Venu ensamble aveques moi , Qui sont haut home , b [ ie ] n le croi , Et si sai bien qu' en tot le mont N' a meillors chevaliers qu' il sont . Et la pucele confortez Qui la est , qui tant a biautez . De li vos pri , ma bele suer , Faites ent tant com de mon cuer . Si chier com vos avez m' amour , De li faites si grant honor Que vostre pooir i metez , Et bien vos en entremetez . Tant i metez paine et entente Que je vostre frere m' en sente . Et de moi qui molt sui blechiez Vos pri que durement m' aidiez . ” Einsi a sa seror proiee . Sa proiere a bien emploie [ e ] , Que durement i entendi , Si qu' ains set jors sainz les rendi . Mon conte ne weil alongier ; Je ne me weil pas delaier A raconter les medichines Ne les herbes ne les rachines Dont gari furent li baron . La pucele del paveillon Honora de molt grant maniere La bele Guinier et tint chiere . Et ains seroie toz lassez Que j' en eüsse dit assez , Mais puis l' eure que vos nasquistes , De tel joie parler n' oïstes Come il firent laiens set jors ; De mains plus anïeus sejors Avez oï alcunes fois . La s’ entreplevirent lor fois Et Cadors et Aalardins Et Carados ; tels fu la fins Qu' a toz les jors mais de lor vie S' entretenroient compaignie . Et Aalardins sanz dangier Fist a damoisele Guinier A son gre amendise et droit De quanques mesfait li avoit . Puis lor vint volentez ensamble Qu' il s' en iroient , ce me samble , L' endemain sanz demorer plus Veoir la cort que tint Artus . Bien matin se sont atorné ; D' iluec sont ensamble torné , Si prenent un chemin a destre . Et Karados s' amie adestre , La bele Guinier , sans tençon ; Et la bele du paveillon Reva Cador acostïant . Molt de merveilles vont contant . Carados fu de grant valor ; Descombrez fu por la chalor , S' ert plus biax que je ne devis . Si avoit tot son pensé mis A l' amour la bele Guinier , Si qu' il n' osoit vers li gignier , Car il l' amoit plus que son cors , Si ne l' osoit mostrer de fors La grant dolor qui l' ot saisi . Amors acoardi l' a si Que n' ose faire sa proiere Ne dire li come il l' a chiere . Et si l' avoit ja tant servie Que s’ amour a bien deservie , S' estre puet que por bel servir Peüst tel amor deservir ; Mais nus n' en puet estre seur Qu' a bel servir covient eür . Mais soit ore seürement Que li eürs point ne li ment , Car bien verra encor un jor Qu' ele li mosterra amour . Mais de tot che atant vos lais . IL chevalchent a grant eslais Vers Carlion , ou cort tenue Avoit li rois . S' i ot venue Gent de mainte lontaine terre : De Normendie et d' Engleterre , De Cornouaille et de Bretaigne , De par trestoz les pors d' Epaigne , De Gales , d' Yrlande , et d' Escoche ; Mainte persone et mainte croche , Mainte dame , maint chevalier . Onques Alixandres d' Alier N' en assambla tant en sa vie . Et al departir , par envie , I o [ n ] t un grant tornoi empris Rois Cadoalans et rois Ris . Li uns d' ax estoit rois d' Yrlande , Li autre de Brechelïande . La place estoit de bos enclose , Ou doivent estre a Pasque close Por tornoier soz Carlion . En tot cest siecle nen est hom Dont peüssent estre nombré . Molt se tenront a encombré Aalardins et Carados Et lor compains li preus Cadors , S' il ne vienent , coment qu' il tort , Ainz c' on fust esmut de la cort ; Mais tot autrement ert la chose Que chascuns d' ax ne la porpose . Et sachiez , bien lor est venu , Car il i sont tot troi venu A molt bon point a oés lor oés . Car li tornois comencha loés , Qui avoit ja deus jors feru , Quant il i sont al tiers venu . Et sachiez que molt sont dolant Por che qu' il ont esté si lant ; Trop se sont povrement hasté Qui as premerains n' ont esté ; N’ i ot nul d' ax qui n' en maldie Et blastenge sa maladie . " Honis soit , font il , lons sejors , Car tolu nos ont ces deus jors . Mais or parra del bien ovrer , Si que nos puissons recovrer Les deus jors que avons perdus . ” Atant es les el bos venus Ou il avoit molt de biax carmes . La ont fait destorser lor armes ; Sor biax tapis les estendirent Et a ax armer entendirent . Cauches ont de fer tost cauchies , Haubers vestus , coiffes lachies , Lor brans çains , lor elmes laciez ; Puis ont les escus enbrachiez . Li cheval sont covert de fer , L' uns bais , l' autres sors , l' autre ( s ) ver , Sor coi monté sont li baron . Chascuns ot lance et confanon ; Es lances ont bons fers molus . Or deviserai lor escus : Un escu d' or ot Karados , Qu' il ot pendu joste son dos , A une bordeüre fine . Tos li païs en relumine ; S' i ot deus lionciax rampans De sebelin , non pas molt grans , L' uns desoz et l' autres desus ; Ainc plus riche n' ot quens ne dus . Et Aalardins ot escu Qui de gueles toz vermax fu , Sot em miliu un aigle grant Qui de voler faisoit samblant . Et savez quel ravoit Cador ? De sinople fu , ovrez d' or , Et fu envols de riche pale Dedens , qui fu fais en Thesale . Et la guiche s' estoit d' orfrois , Si i fu mise demanois . Quant sont armé , s' ont chevalchie Tant qu' il sont del liu aprochie Ou li tornois molt grans assamble . Mais lor puceles , ce me samble , Sont en un destor demorees , S' ont fait foillies de ramees ; Herbe vert et flors ont coillies Dont eles jonchent lor foillies . Et cil se partent des puceles ; Un chevalier laissent od eles , Et assez d' autre compaignie Qui estoient de le maisnie Aalardin et si tenant . Lors remontent tot maintenant Tot troi sanz plus de parlement ; Les chevax brochent durement Tant qu' il virent de Carlion Les hautes tors et le donjon . Et vos dirai premierement La place du tornoiement , En quel maniere el fu assise . De bos fu tot entor porprise , Fors de cele part solement Ou li chastiax sist gentement , Si que desoz la tour quarree Avoit la plus bele valee Qui fust tant com li mons ( ert lons ) . Sor une aigue sist Carlions , Qui ert grans et portoit navie Dont la vile estoit replenie . En une lande soz la tour Por tornoier font lor ator . Et quant ce virent li baron Le chastel de noble fachon , Par grant conseil se sont atrait , En un brueil s' ont mis par agait Pres de la tor , ne mie loing . Ne sai que plus le conte aloing . Devisé ont , ce est la fins , Que premiers voist Aalardins El liu ou li tornois ajoste Por avoir la premiere joste . Et il atant d' ax se depart Et vait querant de quele part Se peüst plus delivrement Fichier el grant tornoiement , Tant qu' a la tour s' est acostez , Dalez un des plus biax costez ; S' a choisi a une fenestre Une pucele de bel estre Qui la tour molt enbelissoit Plus qu' autre chose qui i soit . Ele atome ses oex aval , Le chevalier sor son cheval Voit qui estoit luec arestez . Ne li a pas ses oex prestez , Ainçois li a trestoz bailliez . Puis fu de li bel araisniez : " Sire chevaliers , Diex vos salt . ” Et Aalardins garde en haut , Voit celi qui l' a araisnié ; Molt li sambla bien affaitié . " Pucele , fait il , bien aiez , Proi vos que ne vos esmaiez Por che , se chi m' avez veü . ” — “ Sire , quant j' averai seü Coment vos faites apeler Et qui vos estes , sauf aler Sanz nule doute vos donrai . " — “ Pucele , et je le vos dirai , Car je quit por vostre acointance , Se Dieu plaist , n' arai destorbance : Aalardins du Lac ai non . Je ne vieng chi se por ce non Que volrai aler tornoier ; Et si ne vos quier ja noier , Car se je puis , ensi irai Que ja coneüs n' i serai . ” — “ Irez vos dont sanz compaignie ? " - " Oil , certes , n' en doutez mie . ” Lors li demande dolcement : " Pucele , a cest tornoiement Savez mon se mesire Yvains I ert , ne mesire Gavains ? " - “ Oil , voir , sire , il i seront , Et trestot li meillor du mont . ” Et il de joie en tressali , Et puis son cheval porsali ; Si plot molt a la damoisele . Toz li cuers li rit et sautele De la grant joie qu' ele en a . Par drüerie li dona Sa mance qui' st de sciglaton , Et il en a fait gonfanon . Et ele le ra apelé : " Or ne vos ert hui mais celé , Sire chevaliers , fait li ele . Sachiez que molt mes cuers seele A vos dire de cuer parfont Choses qui molt grevees m' ont . . Vos estes cil , bien le vos di , De toz ciaus que j' onques mais vi , De qui plus acointes ne soie , Ou je mix acointier volroie ; Car maint bien ai de vos oïs , S' en est mes cuers toz resjoïs Por che qu' estes en cest païs . Li rois Ris est a moi baïs , Ausi est rois Cadoalans ; Mais encor n' est entrez li ans Que je nul d' ax volsisse avoir Por richece ne por avoir . Et bien sachiez que je vos aim , Et por che d’ ax a vos me claim ; Si weil que soit apercheü , Amis , que je vos ai veü . Amis ! Diex , qu' es [ t ] che que je di ? Quant je onques mais ne vos vi . Por che vos aim que tant vos pris , Et por che qu' estes de tel pris . Et por che ciax haz et mesprise Que faite ont vers moi tele emprise Qu' avoir me welent par orgueil ; Et je d’ ax nul avoir ne weil . Et tot por mi , par grant desroi , Ont il chi empris cest tornoi Devant moi desoz ceste tour , Por che que j' a l' un d' ax m' atour . Li rois Artus i doit venir Por le meillor d' ax deus choisir Quant il tornoié averont ; Mais ja certes por che n' aront M' amour , ne ja Diex nel consente Que mes cuers a nul d' ax s' asente ; Car cil seroit molt mes amis Qui au desous les avroit mis . Se lor orgueus ert abatus , Toz mes cuers seroit resbatus Del corrous que j' en ai eü . ” Lors a Aalardins veü Que ja ot maint home en la place . " Pucele , fait il , or vos place Que vos me dites vostre non , Se il puet estre , autrement non . " — “ Amis , mes nons define en ‘ or ' , Car on m' apele Aguigenor . Parente sui le roi Artu , Car ma mere sa niece fu Et s' est suer monseignor Gavain ; Et mes pere est Guiromelain , S' a ma mere a non Clarissans . Por li fu fais acordemans De la bataille qu' il doi firent Ou il molt fort s' entrelaidirent , Car li rois si les apaisa Que mes oncles Gavains laissa Avoir a espouse ma mere Au Guiromelant , le mien pere . Or vos ai dit trestout mon estre , Si proi a Dieu qui me fist nestre Qu' il me laist reveoir le jor Qu' a moi parlez plus a sejor . ” - " Amie , fait Aalardins , Toz sui vostres , c' en est la fins . Vostre grasse volroie avoir , Sachiez , plus que nul autre avoir Qu' en tot le monde avoir peüsse , Por tant que solement seüsse Que ce peüst ja avenir Qu' il vos daignast resovenir De moi , ma dolce chiere amie . Hui mais ne demoërra mie Li tornoiemens qu' il n' asamble ; Des chevaliers voi ja ensamble Laval grans tropiax assambler . Je volrai as premiers joster , Se Damediex m' en velt aidier . Amie , or de bien sozhaidier Que li vrais Diex par sa puissance Doinst que par moi aiez puissance D' avoir ce que vos cuers desirre . ” - " Et Diex le m' otroit , biax dols sire . " Aalardins atant s' en part , S' a encontré a une part Un haut baron de grant afaire . Bien fait samblant qu' il weille faire La premiere joste en l' estour . Grant compaignie et riche atour Avoit et armeüre bele ; Son eslais fait vers la pucele . Par grant orgueil que il demaine Fera la joste premeraine . Mais sovent ai oï conter : Orgueus ne puet longues monter , Et qui plus monte qu' il ne doit , De plus haut chiet qu' il ne voldroit . Savez ore com ce fu fait ? Rois Ris i avoit son agait , Et il et cil de son atour , Dedens la cainte d' une tour . Et rois Cadoalans d' Yrlande D' autre part dalez une lande Ravoit le sien recetement ; Si vos dirai comfaitement : La lande ert close d' un fossé Haut et molt parfont enfossé , Qui d' une part le bos clooit . Et un pont torneïs avoit Par ou tot cil et celes passent Qui de la lande ens el bos passent , Qu' aillors n' i pooit on passer . De ce me weil outre passer As deus rois dont ichi vos dis , Qui le tornoi avoient pris . Ris avoit le chastel a chois Et Cadoalans ot le bois . Ris li rois par dehors le porte Toz armez ert ou se deporte , Si volt joster premierement . Et Aalardins erranment Le cheval broche , si se lance , Et ot enson l' espiel le mance Que li ot doné la meschine ; Puis s' en vait par molt grant ravine . A l' assambler les lances brisent , Car bien ingalment les conduisent . Et a cele joste premiere Fu li rois Ris de grant maniere Desirrans d' encor a lui joindre . Es vos qu' il reprenent lor poindre , Si se sont fait lances baillier Molt bones a un escuier . Lors se raficent es estriers Molt fort et brochent les destriers , S' a chascuns a lui l' escu trait . A l' asambler l' a molt bien fait Li rois , qu' il fiert Aalardin , Mais la lance tost li fait fin . Aalardins l' a molt bien solt , C' ainc cil si garder ne s' i solt Que lui od le blanc ronchinel N' ait abatu en un moncel . Et quant a terre se senti , Sachiez que poi s' i consenti , Et Aalardins li repaire . Ja convenra que Li quels se mainterra plus gent . Li rois i avoit molt de gent , Mais Aalardins ert toz seus , S' est molt hardis et corageus ; Bien les quide toz sormonter . Si com li rois dut remonter Sor le cheval , cil li revient Qui le brant nu en sa main tient , Si n' a laissié por son roialme Que ne l' en ait doné sor l’ iaume , Si que jus le ra abatu . Atant sor als sont embatu Vint chevalier par grant esfroi Por faire remonter le roi , Mais Aalardins ne lor laisse ; Molt durement lor orgueil plaisse . Tout la ou voit le grande presse Au brant lor vait doner confesse ; Cui il puet a plain cop ferir Ja n' i covient autre ferir . Et il le ront tant debatu Qu' a poi qu' il ne l' ont abatu De son cheval et mis a terre . Molt est mal partie la guerre D' un tot seul home contre vint , Et neporquant bien l' en avint , Car s' il li prestent , il lor solt , S' i [ l ] li tolent , ausi lor tolt . N' ainques por esfors qu' il eüssent Ne por rien que faire peüssent , Ne le porent tant sormonter Qu' il puissent le roi remonter . A ce n' orent loisir d' entendre , Car ses cops n' osoient atendre ; Ains le fuient ausi com bestes , Car il doutent perdre lor testes . Le roi n' en menassent il pas Ne l' ambleüre ne le pas , Se ne refust uns grans secors Qui de vers le chastel est sors . Einçois que plus m' oiez conter , Vos volrai un poi raconter Des meillors chevaliers del monde ; Ce sont cil de la Table Ronde , Qui al tornoiement venoient Por savoir as quels se tenroient . Sachiez n' erent pas d' une part , Ains en ot de chascune part . Avec le roi Cadoalant En furent tot li plus vaillant , Car ce fu mesire Gavains Et ses cousins mesire Yvains , Et s' i fu Keus li seneschaus Qui molt par iert preus et vassax , Se ce ne fust que molt le blece Que la langue ot trop felenesce . S' i fu Lucans li bouteilliers , Et bien des autres deus milliers Dont ne weil mon conte encombrer D' als ne de lor nons aconter . Et d' autre part rois Ris de Gales Ot od lui un roi d' Outregales Qui estoit trop bons chevaliers ; Galegantins et Beduiers , Engrevains et li fix Arés , Et Saigremors li Desreez , Et Cligés li fix Lac le roi Qui bons chevaliers ert de soi ; Li Biax Coars , li Lais Hardis , Kahendines , et Bran de Lis , Li Riches Soldoiers i fu , Et mesire Ydiers li fix Nu . Et si i fu uns riches quens Qui avoit non li Biax , li Buens , Et avec lui ert Bleheris . Tot cil erent avec roi Ris ; S' i ot maint autre chevalier , Plus de cinc cens et un millier . Et tant ot serjans amassez Qu' il en avoit le plus d' assez Que n' en avoit de l' autre part Li chevaliers de bone part . Et li bons mesire Gavains , Cil estoit mis avec le mains , Car d' aidier est grans cortoisie A ciax qui mestier ont d' aïe . Neporquant je ne vos di mie Qu' il n' i ait grant chevalerie , Car tot erent bon chevalier ; Mais por Gavain furent plus fier , Et por la bone sorvenue , Qui lor rest d' autre part venue , De Alardin qu' il ne connoissent . De lui aidier forment s' angoissent Quant l' ont choisi en si grant paine Por le roi Ris que pris en maine ; Car si com nous trovons le conte Qui ceste estoire nos raconte , Ou bel lor fust ou mal lor sache , Tos seus fors de ses gens le sache . As vint l' a tolu trestoz seus Si com le brebis ravist leus . Nus ne vient qui s' i ost desfendre Que Alardins tot ne porfende Ou ne li toille pié ou poing . Li secors n’ ert ja gaires loing , Qui de vers le chastel descent As remanans des premiers cent Qui n' estoient mie soissante , Car bien en gist plus de quarante A terre mors ou mehaigniez . Lors a primes est engreigniez Sor Aalardin li estours ; Lors veïssiez molt grans retors Sor lui revenir demanois . Rescous li est tost Ris li rois , Qui molt ot esté entrepris , Qui son hardement ra repris ; Car devant ne s' osoit desfendre , Si que il se voloit lués rendre , Car Alardins li ot donez Teus cops dont toz fu estonez . Quant vit aprochier les sordens , Si raquelt a mostrer les dens . Sor Aalardin son brant lieve , Tel cop li done qu' il le grieve . Si durement son cop emploie Que tot son elme li remploie , Si croi bien qu' Alardins fust mors Se la coiffe ne fust si fors . Mais Alardins tost li repaie Tel cop qui fait li a grant plaie Enson la teste al miex parant ; Ainc de son elme n' ot garant . Et quant li rois Ris voit qu' il saine , Si escrie molt fort s’ ensaigne , Car a molt grant aïr li torne Ce c' uns hom seus ensi l' atorne , Et lui et tote sa compaigne . Toz les confont , toz les mehaigne ; Les uns boute , les autres chache Com l' espreviers l' aloe chace . " Or i parra , or i parra , Fait il , coment le comperra Cil deables , cil vis malfez , Qui tant nos a hui eschaufez Et ma teste m' a fait sanglente ; Poise moi s' il n' en a sa rente . Or i parra de lui merir , Vengons no honte a lui ferir . ” Ne weil ceste estoire alongier Ne l' afaire plus porlongier De che que je dire vos doi . Es vos comenchié le tornoi Sor Alardin trestot de bout , Dont d' espiel senti le debout Et fu ferus de mainte espee ; Et il mainte jambe a colpee . S' il l' ont feru , il les refiert , Et sauf ce que nus nel conquiert A il conquis et los et pris . De totes pars l' ont entrepris Et li venant et li venu , Et il toz seus a maintenu Le tornoiement et l' estour , Tant qu' il vit par dalés la tour Cador son compaignon venir . Or penst de lui molt bien tenir Qui vers lui en venra premiers . Ce fu li Riches Soldoiers Qui aloit joste demandant . Andoi se vont si fort ferant Que la lance le Soldoier Froissa , qu' ele ne pot ploier . Et Cadors a si feru lui Qu' a terre trebuchent andui , Cheval et seignor en un mont . Cadors de rendre le semont , Mais encor n' ot talent de rendre , Ains fait samblant de lui chier vendre . Si a chascuns l' espee traite ; Ja eüst l' uns fait [ l' autre ] entraite , Quant Saigremors li Desreez , Qui gentement ert conraez Et ot od lui grant compaignie , A Cador point , lance aloingnie . De totes pars l' ont a bandon Feru de muete et de randon ; Molt l' ont griement aconseü , Mais du cheval ne l' ont meü . Qui dont veïst com se contient ! L' espee nue en sa main tient , Entor lui fiert de toutes pars Plus fiers que tygres et lupars . Molt par i ot grant capleïs Sor Cador et grant fereïs , Mais il se paine de desfendre , Testes brisier , et tot porfendre ; L' un fait manchier , l' autre escachier . La presse ront al brant d' acier , Tot le plus hardi fait dolant . Bien s' i aïde , et neporquant Tant fait d' amour et de bonté Al Soldoier qu' il l' a monté . Quant Cadors Alardin esgarde , A cui Cadoalans trop tarde , Lors ne se volt plus atargier Que il tost ne li voist aidier . Et quant il doi furent ensamble , N' i ot nul entor aus ne tramble ; Molt lor ont rendu grant estor . Et les puceles de la tour Se merveillent que ce puet estre ; Mais la bele de le fenestre A cui Aalardins parla , Cele pas ne s' en merveilla Por che que parlé i avoit ; A si tres vaillant le savoit , Ce qu' ele en voit ne li desplaist . Hui main li pleut et or li plaist , Car bel le vit et ore buen . Ne li a doné plus du suen Que les oex por lui regarder , Et sa bouche de lui parler , Et son cuer por penser a lui , Et son cors que n’ i parte autrui . Et Aalardins d' autre part Por s' amour maint cop i depart . Ele sovent li done esgart Et proie Dieu que il le gart ; Ensi ens en son cuer devise . Et Jhesucris , par sa franchise , Par s' oroison le volt garder , Que molt li plaist a regarder . Et Cadors aloit tornoiant ; Si ne sevent encor noiant Dont il fu nez et qui il ere , Qui fu ses pere ne sa mere . Une pucele en la tour ot A cui Cadors forment replot , Et sachiez que molt est dolente Qu' el ne [ l ] cognoist , et met s' entente Sovent a savoir qui il est , Car a merveilles le voit prest De grans cops et paier et rendre , Bel envaïr et bien desfendre . N’ est hom qui miex le peüst faire ; Ce qu' il fist n’ ert pas a refaire . Cele a lui veoir ses oex fiche , Et a li meïsme s' afiche Que molt grant joie al cuer ara Quant ele qui il ert sara . La pucele dont je vos di Ert suer monseignor Cahendi , Si estoit nee de Bretaine , Cousine Caradot germaine ; Si l' apeloit on bele Ydain , Et s' ert parente al preu Gavain . Droit est venue a Guigenor , Si parole a li de Cador Et dist : “ Pucele , veez vos Ces deus chevaliers merveillous Laval en l' estour caploier Et lor proëces emploier ? En veïstes vos ainc mais deus ? S' il moroient dont fust teus dels Come d' ax deus en fin seroit . Vez come est biax en tot endroit Cil a cel escu broudé d' or Qui siet desus cel cheval sor . Veez coment il se maintient . C' est cil a cui mes cuers se tient . ” - “ Il est molt preus , fait la meschine , Et cil a ces aigliax d' ermine , A l' escu de gueles vermeilles , Se remaintient bien a merveilles ; C' est cil qui le mix le fera , Qui les autres desconfira . " Molt loe chascune le suen , Si n' en osent dire lor buen Ne descovrir tot lor penser , Ne del tot nel welent celer , Ainz en vont entre eles parlant . Es vos le roi Cadoalant , Ensamble od lui monseignor Ke . Et sachiez bien de verité Qu' avec als vint li bons vassax , Ce fu li Galois Perchevaus , Et la plus bele compaignie Qui ainc mais nul jor de vo vie Fust menee en estor por roi . Molt ont resbaudi le tornoi Quant il vinrent a l' asambler . Tote font la terre trambler , Brisent lances , perchent escus , Grans cops donent as brans molus . L' un font chaoir , l' autre lever ; Li fort font les febles grever . Molt i veïssiez chevaliers Chaoir , et chevax estraiers Sanz seignor et sanz avoué ; Maint pié et maint bras deslöé , Cuisses fraites et poinz trenchiez [ De tans bons chevaliers prisiez . ] L' uns fuit , l' autres se fait chacier ; [ Molt en veïssiez embronchier . ] Dire peüst qui les veïst Que mal converser i feïst , Car qui ne se seüst deffendre Molt tost li covenist descendre ; Ja n' i eüst estrier tenu . Li coart sont molt mal venu , Car li malvais et li coart N' osent aproichier cele part . D' Yrlande rois Cadoalans Ne se maintient pas lans . Toz li premiers qu' il encontra , Sachiez qu' a lui mal encontre a , Qu' au joster l' abati enviers : Et ce estoit li rois Ydiers . Et Keus ausi li seneschaus Se recontint come vassax , Car al premier poindre qu' il fist , Vos di por il se prist Du tot al plus contralïeus : C' est Engrevains li orgueilleus . Mix assambler nes peüst nus , Car se l' uns ert fel , l' autre plus , Et molt sont anïeus andui , Plain de felonnie et d' anui . Il se fierent par grant contraire . Tant com des chevax püent traire Ont hurté de si grant vertu Que li uns a l' autre abatu . Du relever ne m' entremet ; Fols est qui entr’ ax deus se met . Et Perchevaus li bons Galois En son venir en abat trois : Tot premier abati Cligés , Et aprés Tor le fil Arés . Et savez qui li tiers refu ? Li biax Ydiers fix le roi Nu . Et tot li autre del conroi L' ont bien fait , chascuns endroit soi . Mais trop seroie debatus Ains qu’ abatans et abatus Vos peüsse avoir acontez . Molt ot Perchevax de bontez , Ausi ront li doi compaignon Qui tant ont esté el paignon ; Petit i ont eü repos . Sor toz les autres ont le los , Car il le doivent bien avoir , Car par force et par estavoir Ont le roi Ris si amusé Que si home sont reüsé , Si que li Riches Soldoiers Ne Saigremors ne Beduiers , Ne tot li autre chevalier , Ne se sorent tant traveillier Conques al roi rendre poïssent Son cheval , ne sus le meïssent , Se ne par fust li Biax , li Buens . Li rois Ris malgré toz les suens I fust toz pris et retenus , Quant por lui secorre est venus , Od lui grant gent de son conroi Qui tele honor ont fait le roi Qu' a force le firent monter . Nus ne vos porroit aconter La grant angoisse et le destrece , Le hardement et le proëce De Aalardin et Cador Qui par terre ont mis Saigremor . Mais remonté l' a Bleheris , Si va aidier le bon roi Ris . Sor les deus compaignons loiaus D' autre part revint Perchevaus , Si a feru le Bel , le Buen , Si que dolent en sont li suen ; Car vers son cop ne puet tenir Qu' a terre ne l' ait fait caïr . Et quant il l' ot a terre mis , Que ne s' en gabast Bleheris , De lui meïsme autretel fait . Molt redoutoient son agait , Car il n' ataint a a cop nului Que tost ne soit fait fin de lui . Quant Alardins voit Percheval Qui s' aidoit a loi de vassal , Lors si a un cheval tramis , Que par sa proëce ot conquis , A damoisele Guigenor Par son bon compaignon Cador . Mais ainz que fust d' iluec partis , I ot mains grans cops departis . Cadors s' en vait vers la fenestre . “ Bele , cil Diex qui vos fist nestre , Fait il , vos salt et beneïe , Et tote vostre compaignie , De par un vostre chevalier Que vos veez la chevalchier A l' escu de gueles vermeilles , Qui a cest tornoi fait merveilles . C' est cil que vos orains veïstes , A cui le gonfanon feïstes De vostre mance bel et gent . De cest cheval vos fait present Par moi , car il l' a hui conquis Desor vostre ami le roi Ris . C' est ses gaains certainement , Li premiers del tornoiement . ” - " Amis , la bele si respont , Li rois qui sa scïence espont A trestoute sa creature Li otroit grant bone aventure . C' est li chevaliers que je sache Qui plus mon cuer a s' amor sache ; Car je m' en sui apercheue , Si n' ai pas esté decheüe , Por les biens que j' en ai oïs , Dont mes cuers est toz esjoïs ; Car assez i voi plus bonté C' on ne m' en a dit et conté . Bien est dignes d' avoir amie , Et s' il velt , il n' i falra mie ; Car il l' a ja presentement . Mercïez le de cest present , Se li dites que je li mant Que soie sui a son comant Et serai mais tote ma vie . Si nel tenez a vilonnie Se je vos demant vostre non , Ne se vos estes compaignon ; Car molt par avez vasselage Et bien samblez de haut parage . - “ Damoisele , sachiez sanz faille , Cadors ai non de Cornuaille , Compaignon somes il et gié . Des ore vos demant congié , Car molt m' est tart qu' arriere soie . ” Une lance a penon de soie Li a lors la bele baillie Qui de s' amour ert traveillie . Et si li dist : " Sire , tenez Ceste lance et si m' amenez Cest chevalier sor cel cheval Que voi aler parmi cel val , Si va vers le tornoiement . Si sachiez molt a hardement ; On l' apele Guigambresil , Et de vos anemis est il . ” Et Cadors sanz plus demorer , Por son hardement esprover , Par grant viguer celui enchauce Si qu’ al joster le deschevalche . Si a fait le comandement La bele Ydain molt vistement , Car tout a force , ou weille ou non , A li l' en envoie en prison . Onques por ce n' i fist trestor , Ainz est entrez el grant estor , Et tint la lance ens en sa main Que doné li ot bele Ydain . Tout le premier qu' il pres ataint A tot plat a la terre empaint . Et bien ra celui emploié , Qu' aprés l' autre la renvoié ; S' en a la bele Yde grant joie . Bien cinc ou set en y envoie . “ Suer , fait ele a Aguigenor , Gentil vassal a en Cador ; Bien sai que il pas ne m' oublie . Tant est plains de chevalerie Que la moitié - non , que le quart - N' en diroit nus , se Diex me gart . " A ces paroles es un roi D' Outregales od bel conroi . Et Alardins tint une lance Ou il rot atachié la manche ; Tot errant vers cel roi s' eslaisse . Et li rois son cheval eslaisse , Et est sa guede od lui venue Qui molt tres bien s' est maintenue . Josté ont , mais ensi avint , Le roi a terre aler covint , Mes ses gens l' ont mis a cheval . D' autre part vienent maint vassal : Mesire Gifflés li fix Do , Et Gaharïés et Mado Et Perchevaus li bons Galois , Od lui Cadoalans li rois ; S' ont ciax si forment requeillis , A cachier les ont aqueillis ; Car si grans cops lor vont offrir Que cil ne les porent soffrir , Car li baron novel venu I fierent sovent et menu . Chascuns tint l' espee molue Tant que place lor ont tolue ; Molt est felenés li hustins . Si vos di bien que Alardins Tenoit si le roi d' Outregales Qu' il amast mix estre en ses sales . Sa gent s' en fuit isnellepas , Mais Alardins un tot seul pas Ne volt onques le roi guerpir . A ses gens prent a escremir Por che qu' il le welent rescorre , Mais Perchevaus le vint secorre Aalardin enmi la presse Qui le roi durement apresse . Por che que il veoit s' amie , Si li dist qu' il ne garra mie S' a li ne se velt aler rendre . Mais li rois s' en quide desfendre Et eschaper tot malgré suen , Quant voit que trop loinz sont li suen ; Car li bons Galois Perchevaus Lor perche testes et cerviaus , Et Cadoalans et Cadors . Si que Alardins a trait fors Le roi , et un tel cop li done Sor son elme que tot l' estone , Si qu' a terre est cheüs pasmez . Et lués qu' il se fu relevez , En la merchi Aalardin Se met , qu' autre n' en fu la fin ; Ainc plus n' i ot dit ne conté . Alardins l' a lués remonté Par tel covent que cil affie Qu' il s' en ira droit a s’ amie A la fenestre de la tour . Einsi s' est partis de l' estour Aalardins od son prison . Atant es vos le Bel , le Bon , Od lui le Riche Soldoier Qui bien se quidoit soudoier Et saouler d' autrui avoir . Alardin cuidoient avoir Si entreclos et entrepris Qu' il le peüssent avoir pris Lués que sor lui sont embatu . La verge dont seront batu Ont bien a lor deus mains queillie . Li rois a toz seus aqueillie Sa voie devers la fenestre Ou la pucele avoit son estre , Si le salue simplement Et a li se rent bonement . Molt franchement la recheü . Et Aalardins remez fu O ciax qui gaires ne l' ont chier ; De lui se quident bien vengier Com cil qui ont vers lui grant ire . Li uns fiert et li autres tyre , Li uns sache , li autres boute ; La char li deplaierent toute , Si l' oceïssent volentiers . Mais ses elmes est toz entiers Et sa forche par iert trop grans , Et si trenchoit trop bien ses brans ; Si voit s' amie a ses deus oiex , Si sachiez qu' il s' en aidoit miex . Si tres vistement se desfent Qu’ al Riche Soldoier tot fent Son elme , et sa coiffe li trenche . Nel feri pas a main esclenche , Conques li brans n' i fist arest Dusques qu' il vint desi al test ; A poi n' entama la cervele . Cil chaï a torneboële , Si est remez li Biax , li Buens , Toz seus sanz aïde des suens . N' ot aïde del Soldoier , Car lui n’ autrui ne puet aidier ; Molt est navrez et malbaillis , Car asprement fu assaillis . Que vos diroie ? Al chief du tor Venqui Aalardins l' estour Des deus vassax qui l' asalirent , Si que de par lui se rendirent A s' amie , la damoisele Guigenor , qui trop par iert bele ; Si les rechut molt simplement . Estes vos le tornoiement Desconfit par devers roi Ris . Ses gens al fuïr se sont pris , Car rois Cadoalans d' Yrlande Les a toz chaciez de la lande . Li rois Ris tornoit ja le dos , Quant al tornoi vint Carados Qui en l' estour vint abrievez , Si n' i connut pas ses privez , N' il ne set ou puist aler querre Le los qu' il volsist molt aquerre . Tant com chevax l’ en puet porter Vint le roi Ris reconforter , Car il quide avoir greignor pris A aidier les plus entrepris . Et il les secorut si bien Que por voir sachiez une rien , Car ens el premier front devant Abati roi Cadoalant , Et aprés monseignor Mado , Et puis Gifflet qui fu fix Do ; Toz trois les abat a un poindre . Mesire Kes volt a lui joindre ; Karados la bien conneü . Or orrez ja coment il fu : Molt par estoit Keus tres hardis , Mais en lui ot trop felons dis , Et sovent par son hardement Li meschaï vilainement . Iluec ausi li meschaï Si laidement que il chaï . Karados si jus l' envoia Que l’ unne main li desnoa . Carados desor lui s' en passe Et tant le bat que tout le lasse . " Sire Ke , fait il , par Saint Pol , Or vos doit on tenir por fol Molt plus c' on ne doit moi d' assez . N' a pas encor trois ans passez Par devant le roi a Cardueil , Dont de la honte encor me doel Por che que m' i contralïastes Et de vos dis m' i desorlastes , Si me deïstes vo plaisir . Mix vos eüst venu taisir . Et hui sachiez que fols feïstes Qui contre moi joste preïstes . Espoir que la mort i prendrez Ou a moi pris vos renderez . ” - “ Ha , sire , fait Keus , je me rent . ” Karados la fiance en prent Par tel covent qu' il li a dit , Que tot sanz point de contredit , Sanz reposer et sanz wignier S' iroit rendre a bele Guignier , S' amie qui' st soz la foillie . Lors a Keus sa voie aqueillie ; Ist del tornoi por aler s' ent . Tant va que la vint par assent Et a la bele se rendi De par Karadot son ami . Et ele l' a bel recheü Lués qu' ele lot reconneü ; Si le joïst la bele molt , Por che c' on le tint por ( e ) stout . Molt est fors li tornoiemens , Car Carados est molt tornans , Si i fait molt de ses delis , Quant i est venus Bran de Lis Qui ot od lui maint compaignon . Et ce n' est se merveille non Com li tornoiemens resforche . Carados a trop tres grant force , Et plus hardement endroit soi Que nus des autres del tornoi . Si vos di bien qu' au chaploier Les a si fais affebloier Et tant fait d' armes Carados , Que il ra fait torner les dos Del tornoi roi Cadoalant , Et lui et trestoute sa gant , Fors que Alardins et Cadors . Cil i ont fais molt grans esfors Entr' ax deus et le bon Galois . Molt orent vistes chevax trois Que tolu orent le roi Ris . Tot par force en amenoit pris Mesire Perchevaus Cligés ; Et Thor qui estoit fix Arés En remenoit Aalardins Qui chevaliers estoit trop fins ; Et Saigremor le Desreé Avoit Cador tel conreé Qu' a bele Ydain , volsist ou non , L' envoia rendre en sa prison . Cil troi , einsi com je vos di , Chascuns avoit le sien saisi . Alardins a Aguigenor Maine le suen . Et de Cador Vos di por voir que de sa main Rendi le suen a bele Ydain . Chascuns rent le suen a s' amie , Fors Perchevaus qui n' i ot mie La soie ilueques em present , Mais ovré a cortoisement . Bien avez , je croi , entendu Comfaitement Kes s' ert rendu A la cortoise damoisele Guignier , la gentil et la bele , Ou Carados li suens amis Por rendre en prison l' ot tramis , Qui rechut l' avoit lieement . Noveles del tornoiement Tantost a demander l’ aquelt , Li quels greignor pris i aquelt . " Bele , ce dist mesire Kex , Por voir vos di , c' est veritez , Que cil qui cha m' envoia pris A plus de los et plus de pris Que nus autres , et de bonté , Quant il d' armes m' a sormonté ; C' ainc mais ne m' en sormonta nus Puis le tans le bon roi Artus . " Et quant Guigniers ensi oï Ke parler , molt s' en esjoï . Por son ami a grant leece , Por che qu' il a tant de proëche . Si a talent qu' ele le voie Au tornoi , si s' est mise a voie ; Si n' i prist per ne compaignon Fors la bele du paveillon , Suer Alardin , qui molt ert bele Et molt cortoise damoisele . Entre eles ont tant demandé Et enquis a monseignor Ke Se li tornois est auques loing . " Bele , fait il , s' avez besoing , Un molt petitet vos hastez , Car dechi pres le troverez . " Lors ont laissié monseignor Ke En la loge , s’ ont tant alé Que la place et le grant atour Virent tot de plain , et l' estour . Puis se sont en un destour mises Por esgarder lor ademises Que font al tornoi li vassal . Ore a primes de Percheval Vos weil conter , qui la endroit Vint as damoiseles tot droit , Lués que les ot apercheües . Et quant il les i vit venues , I ala tout a esperon ; Si mena od lui son prison Et mist maintenant a raison La pucele du paveillon . Dist Perchevaus : “ Diex vos salt , bele , Vos et cele autre damoisele . " - " Biax sire , Diex vos beneïe , Fait cele , et vostre compaignie . ” — “ Or me dites , fait Perchevaus , Par ces boschages , par ces vax , Quel besoigne vos i co [ n ] duit . ” - " Sire , por veïr le deduit De cest tornoi , sachiez de voir , Somes chi venues seoir . ” Et coi qu' ensi vont plaidoiant , Vint ilueques tot apoignant Mesire Lucans bouteilliers . Droit devant la bele Guigniers S' est ajenoilliez , si se rent . “ Pucele , fait il dolcement , Salus vos mande uns vos amis Qui m' a a vos ichi tramis . C' est uns chevaliers trop vaillans , Si porte deus lions rampans En son escu tot de fin or , Si dist qu' il a non Carador . Et de sa part sanz acoison Me covient metre en vo prison Por faire quanques vous plaira . ” La damoisele rechut l' a Molt belement , soie merchi . " Amis , dist ele , or soiez chi ; Car por celui qui vos a pris , A cui Diex doinst honor et pris , Vos retenrai molt volentiers . ” Et Perchevaus entrementiers S' est de la pucele acointiez Du paveillon par amistiez , S' a fait a li son prison rendre . Ore a bien Cligés ou entendre Et a cui il puist conseillier Quant est avec le bouteillier , Car compaignon sont ambedui Et molt s' entr ' amoient il dui . Molt s' est avec les damoiseles , Por l' amour et la biauté d' eles , Deduis li Galois Perchevaus , Tant qu' il voit venir les vassax Qui lor deus prisons remenoient A lor serors . Lués qu' il les voient S' ont un poi avanchié leur pas , N' encore ne quidoient pas Qu' eles fuissent si pres venues . Et lués qu' il les ont coneües Si sont droit a eles venu , S' ont a grant merveille tenu De ce qu' il les troverent luec O Percheval . Et neporoec , Lors qu' il sorent la verité De la prison monseignor Ke Et de Lucan le bouteillier , Plus s' en prenent a merveillier ; Vers l' estor se revelent traire . Mais de Percheval ne weil taire , Qui de s’ amour a fait le don A la bele du paveillon ; Puis li renvoia il le jor Dis chevaliers pris en l' estour . Or ne vos soit pas mesprisons , Se ne vos di trestoz les nons De chiax que Carados a pris , Car tost i aroie mespris ; Mais tant en di , que je ne mente , Il en a bien le jor pris trente Qu' il a toz em prison tramis A s' amie com buens amis . Atant vos lairai des danzeles . Et li troi baron partent d' eles , Aalardins et Perchevaus Et Cador , si brochent chevax Et rentrent el tornoiement . Si ont trové tot altrement Lor compaignons qu' il nes lessierent . Li plus fort les febles plaissierent , Car li rois Ris a son talant Enchasçoit roi Cadoalant . Si n' en dut nus avoir le los Fors que solement Carados , Il et mesire Bran de Lis ; Car cil i font toz lor delis , As brans font ces elmes tombir . Nus ne les porroit escharnir Que bien ne l' aient fait le jor ; N' orent cure d' avoir sejor . Et li preus mesire Gavains , Cil qui n' ert ne fols ne vilains , Quant ses compaignons voit fuïr De mautalent prist a fremir , Si ne soffre plus longuement Ne se mete el tornoiement . Si fu mesire Yvains od lui , Molt s' entr ' amoient ambedui . Toz les premiers qu' il i ataignent Jus des chevax a terre empaignent . Li vassal qui d' autre part vinrent Merveilleusement se continrent ; Chascuns le suen i rabati . Atant enmi als s' embati Carados , et a terre plat Monseignor Yvain lor abat Par devant monseignor Gavain . Puis ra feru trestot a plain Le Lait Hardi sor son escu , Si qu' a poi n' ot assez vescu ; Al mains l' abati del cheval . Et puis ra feru Percheval ; Mais li Galois bien le rechut , Si que de riens ne le dechut . Se cil le sache , cil le boute ; Et bien sachiez sanz nule doute Cainc si ne se porent tenir Ne les estuece jus venir A terre , et les chevax ensamble ; Mais tost relievent , ce me samble . L' un a remonté Bran de Lis Qui estoit chevaliers eslis , Et l' autre mesire Gavains . Et Perchevaus est d' ire plains Por Caradot qu' abatu l' a . Tant se porsivent cha et la C' une autre fois se renvaïrent , Si qu' a terre se rabatirent , Et als et chevax en un mont . N' en i ot un tost ne remont , Car li pire estoit molt vaillans , Et ont espees molt trenchans . Ja i reüst cops departis , Quant la presse les a partis Et desevrez . Et neporquant , Ainc Carados ne tant ne quant Ne se volt onques reposer ; As plus hardis volt oposer Le jor fist mainte question Dont ainc n' ot le solution . Toz les plus haus vait plaidoier , Si qu' il n' en sevent esplaidier ; Mains en i a si atornez Que de l' estour les a tornez . Et bien en poist Cadoalant , Alé en sont ja maint vaillant . Et Bran de Lis forment les chace Qui aquist grant los en la place . Si durement feri Cador Que jus le mist del cheval sor ; Et se tost nel secoreüst Perchevaus , ce quist , pris l' eüst . Mais Bran de Lis forment en poise De Percheval qui tant s' envoise , Qui Cador li a trait des mains . Al plus se prent , si laist le mains . Ferir est alez Percheval , Si qu' a poi ne wide cheval . Et Perchevaus ra feru lui , Tant qu' a terre en vont ambedui ; Et molt se sont batu les dos . Atant i sorvint Carados Et avec lui maint chevalier , S' ont chascun rendu son destrier . Et Perchevaus s' est irascus Por che c' ot esté abatus ; De Caradot certainement Se fust vengiez ameement , S' il en peüst avoir puissance . En sa main prist un troz de lance , Si s' est errant trais cele part Ou Carados presse depart . Et quant Percheval venir voit , De lui requeillir se penoit , Si s' en est molt bien porveü . Ireement la recheü , Qu' au joster n' en sai le meillor D' ax eslire ne le pior , Mais qui les volsist aler querre , Trover les peüst toz a terre , Si c' ainc n' i roverent estriers Au descendre de lor destriers . S' en ra Perchevaus si grant ire Que l' espee del fuerre tyre , Dont il se quidoit sanz dangier De Caradot errant vengier . Mais Carados molt poi le doute ; Un poi ensus de lui le boute Et a traite la soie espee . Si comencent trop grant mellee Entr' ax deus molt ruiste et molt fiere ; Molt se grievent de grant maniere . Lor escus ont toz detailliez Et lor haubers toz desmailliez Et lor elmes toz dequassez ; Li plus fors d' ax est toz lassez . Ja fust conquis li uns d' ax deus , Dont ce fust damages et deus , Quant i sorvint Aalardins Qui molt par est cortois et fins , Qui a Caradot conneü ; S' en a trop grant merveille eü Que Perchevaus ne li eüst Chose faite dont honte eüst . Trop merveilleuse joie en fait Quant l' uns n' a a l' autre mesfait . Ambesdeus les a departis Ainz que d' iluec se fust partis . Et Carados rien n' i repose ; Sovent respont , sovent opose , Sovent est ferus , sovent fiert , Sovent cache , sovent requiert . Ne sai que plus vos en deïsse , Ne por coi lonc sermon feïsse A ses proëces deviser . Tant vos di bien que reüser A fait Cadoalant le roi , Et trestoz ciax qu' il ot od soi . Et que ne vos en mente mie , A la bele Guignier s' amie A envoié pluisors prisons Dont ne vos sai dire les nons , Fors que des deus que j' ai nomez : Li senescaus mesire Kes , Lucans li bouteilliers cortois ; Et bien des autres vint et trois , Dont or ne me weil entremetre De lor nons en cest conte metre , Car tels i seroit ja nomez Qui molt en seroit vergondez ; Ses aim mix laier fors du conte Que por nomer eüssent honte . Mais se li contes n' est faillans , Il i prist molt des plus vaillans De la maisnie al roi Artu . Molt ot Carados grant vertu ; Le jor conquist merveilleus pris Por les haus barons qu' il ot pris Et por le roi qu' il mist a fuie , Dont a Gavain forment anuie . " Trop avons , fait Gavains , soffert , Quant mes compaignons ensi pert Voiant moi , et pas nes secor . ” Vers Carados a fait un tour , Car bien l' ot le jor conneü , Qu' en mai [ n ] t liu l' avoit porseü . Por les grans proëces qu' il a Fait en l' estour , grant anui a . A lui josta trois fois ou quatre , Mais ainz l' uns ne pot l' autre abatre , Car andui erent de grant for ( ce ) . Et rois Cadoalans s' esforce ; Tant a il et si home ovré C' un petitet sont recovré . Si vos dirai coment ç' avint : Perchevaus sor Caradot vint , Et si vint mesire Gavains Et ses compains mesire Yvains . Chascuns d' ax volt a lui combatre , Si le volsissent bien abatre Por che que le virent si preu , Mais poi ont gardé a son preu . Tot troi sont a lui ademis , Tant que par terre l’ orent mis . Et lués qu' il l' ont si encombré , Cadoalans a recovré Sor le roi Ris trop durement . Et Carados isnelement S' est en son estal redreciez , Vers le Galois s' est adreciez . Quant vit que n' ot pas son cheval , Le suen ocist a Percheval Por lui desfendre , n' en pot mes ; Car Perchevaus aloit trop pres , Ausi faisoit mesire Yvains . Atant li dist molt bel Gavains Et li prie qu' il se rendist ; Contr' eus noient ne se tenist , Car blechier nel volroit por rien , Por che qu' en lui voit tant de bien . Mesire Gavains franchement De rendre le semont sovent , Mais encor nel connoissoit pas . Et Carados isnellepas Dist ja por lui ne se rendra , Mais soi vers lui bien desfendra . Or sachiez , trop ot hardement Quant enprent son desfendement Contre si puissant chevalier , Qu' en tot le monde n' ot si fier . Karados bien se desfendi Et molt grant estour i rendi ; Longuement s' i est maintenus , Toz lor escus lor a fendus , Molt merveilleus cops i depart . Il ne sevent par nule part Il le puissent mix atraper . Qui chaut ? N' en peüst eschaper Que ne l' eüssent mort ou pris , Quant le ravise Kahendis . Et en sa compaignie fu Mesire Ydiers fix le roi Nu ; Li Lais Hardis ; li Biax Coars , Ce m' est avis , ce fu li quars . Et avec vint li plus eslis , Ce fu mesire Bran de Lis . Lués que Caradot ont veü , Molt volentiers l' ont secoru , Si sachiez que a lui rescorre Veïssiez chevaliers acorre De cels qui sont od le roi Ris . Düent que perdus est lor pris , Si que n' aront jamais bon los , Se secorus n' est Carados . “ Miex nos vient porlui toz doner Que le laions emprisoner . Se lui avons , assez arons ; Que sanz lui valoir ne poons . Einsi ont devisé lor oevre , Et chascuns de l' escu se coevre . A lui rescorre sont venu , S' a chascuns en sa main tenu Le brant d' acier cler et trenchant . Mesire Bran de Lis devant Toz les autres vait a Gavain , Si tint une espee en sa main . " Sire , fait il , cest prisonier Vos somes venu chalengier . Bien sachiez vos n' en menrez mie C' ainçois n' i ait faite folie . ” - “ Vassal , ja ne vos ert rendus , Fait Gavains , ainz ert desfendus . ” Tant i veïssiez assambler Gens qui la terre font trambler , Ferir de lances et d' espees , Maint poing , maintes testes colpees ; Percent escus , falsent haubers ; Parmi als passe fus et fers . Maint helme i veïssiez porfendre , Par terre chevaliers estendre , Les uns navrez , les autres mors ; Toz traveilliez fu li plus fors . Por Caradot ont comenchie Tel estour qui n' ert ja laissié Dusqu' il en i ait de dolans . Si vos di que Cadoalans , Qui que gaaint , a molt perdu , Que Caradot li ont tolu Et errachié fors de sa main . S' en poise durement Gavain , Car bien le quidast avoir pris Se n' eüst esté si sozpris . Molt fu li chaples perillous , La ou Carados fu rescous . Et bien sachiez certainement Que il trop merveilleusement , Od le secors queil ot la , Du brant tant de cops i paia Que cil n' estoit mie eschapez Qui la fu de lui atrapez . Trop en ot grant anui Gavains , Et Ydiers et mesire Yvains , Et li bons Galois Perchevax , Por che c' ochis ert ses chevax . Car Carados li ot ocis Et lui meïsme a terre mis Par le secors de Bran de Lis Qui chevaliers ert molt eslis . N' encor n' en savoit riens Cadors Ne Alardins , qui par lor cors Merveilles font de l' autre part . Cadors de Alardin se part D' un liu ou il orent esté . Assez ont le jor conquesté Honor et vasselage et pris Por les chevaliers qu' il ont pris Et as puceles envoiez . L' uns de l' autre s' est desvoiez , Car molt sont en grant de venir Ou il ont veü maintenir Sor Caradot le pesant chaple , Qui entor lui maint grant cop frape ; Poise lor s' il puet eschaper . Molt le quident bien atraper Com cil qui pas nel reconnoissent ; De lui retenir molt s' angoissent . Rechangié avoit son escu Por che que le suen ot perdu ; Et son cheval ne ravoit mie , Ainz a un autre de Hongrie Que l' en tenoit a molt tres buen , Que conquis avoit por le suen . Cadors premiers a lui se lance Qui tint en sa main une lance . Et cil li vint lance baissie Qu' il avoit grosse et aguisie . Et bien vos di qu' il s' entrevienent Et si durement s' entrefierent De lor lances a l' assambler ; Si c' on peüst Cador embler , Ja mot n' en seüst , son cheval , L' abat Carados contreval , La teste en bas , les piez amont . Qui li donast tot l' or del mont Ne peüst il son estre dire . Aalardins en ot grant ire Por Cador son bon compaignon Qu' il vit si chaoir el sablon ; Molt petit prise sa puissanche , S' il n' en puet prendre la venjance . Molt sist sor bon corant destrier Et tint la lance de poumier , S' a Caradot tantost , veü ; Et croi que bien l' ot conneü , Mais ainc por che , s' il le connoist , Ne laissequevers lui ne voist . Tels est costume de tornoi , Li uns ne porte a l' autre foi . Ainc por nis une conoissanche Nel lait nel fiere de la lance , Coment que li viegne a contraire . Tout ausi welent cil dui faire Qu' il s' entrevienent de ravine . Hurtent de lance et de poitrine Sique des destriers s' entr ' abatent ; Au relever molt s' entrebatent . Si traist chascuns le brant molu , Du sanc se sont entretolu , Et entamé et char et os ; Mais li mieldres fu Carados . Ja jectast Alardin du mains , Ne fust si tost venus Gavains Vers Caradot tot d’ ire espris . Molt le quidoit tost avoir pris A icele fože d' ore ; Mais non ara , ce quit , encore , Car en lui a grant hardement , Que vers Gavain bien se deffent . Et Gavains l' a trop fort requis , Si qu' a poi ne l' a tout conquis . A l' espee tels cops li done Sor la teste que tot l' estone . Et Alardins d' autre part fiert , Et si aigrement le requiert , Qu' a poi n' est a terre keus Por lor cops qu' il a recheüs ; Car se recovrer i peüssent , Je croi que mort ou pris l' eüssent . Mais Bran de Lis tost i revient , Et a molt boin point i sorvient A Caradot por lui aidier ; Meillor n' i peüst sozhaidier . Aalardin vait consivant . Sor lui vait li brans descendant Si qu' enson l' elme tel li done Que l' aciers contre fer resone . Et un cop a feru aprés , Siquel' a abatu envers . Puis ra le tiers cop emploié , Si que le cercle a tot ploie Et tot fors de l' elme abatu . Aprés eüst l' elme abatu , Se le quart ferir li leüst , Et Carados ne li eüst , Qui le connissoit , trestorné . Mais le brant li a trestorné , Et entruesqu' il le trestorna , Li avint siqueil torna A monseignor Gavain le dos . Lors fu si ferus Carados Ains qu' il li leüst retorner , Qu' a paines se puet destorner Qu' a terre n' esteüst chaoir ; A jenoillons i fu por voir . Et Gavain aprés referi , Son mautalent li a meri , Et sor l' elme si grant li paie Que bien le dut tenir a paie . Lors ont andoi pris la melle [ e ] , C’ ainc ne pot estre desevree . Des qu' il en orent pris d' assez , Li plus fors en fu toz lassez , Car il se feroient sanz faindre Tout la ou se porent ataindre . Il sormontent et entregetent , Et si tres grans cops s' entrejetent Et si sovent sachent et boutent Et la force d' ax molt redoutent , Si que des grans cops qui destendent De lor sanc iluec molt espandent . Toz lor escus ont detailliez Et lor haubers toz desmailliez ; Lor elme sont tot porfendu , Lor cors lassé et confondu . Onques mais mesire Gavains Por nul home ne fu si vains Ou se combatist en sa vie . De savoir a trop grant envie Dont teus chevaliers est venus Qui tant s' est contre lui tenus , Et non pas tenus solement , Ançois l' a grevé durement . Demander velt coment se nome , Car onques mais por nes un home Ne fu en estour si menez , Tant traveilliez ne tant penez . D' avoir secors nus d’ ax n’ atent ; Chascuns a a cui il s' entent , Car chascun estuet soi desfendre Se morir ne velt ou lui rendre . Cil qui sont avec le roi Ris Ont tant fait qu' il ont tot le pris , Mais Karados nomeement Le los ot du tornoiement , Car nus autres tant n' i ovra Ne tant d' onor n' i recovra Come il trestoz suels fist le jor . N' i püent plus avoir sejor , Car la nuis les fait espartir . Bien s' ont paié au departir Des brans d' acier et de lor poinz , Mais plus perdu en trestoz poinz I ot rois Ris , car mix vaillant Sont cil devers Cadoalant . Mesire Gavains perchoit bien Que Carados nel doute rien . Et voit molt bien , c' est chose aperte , Que sor ses compaignons la perte Est del tout ; dont molt li desplot . Adont a dit a Caradot : " Biax sire chiers , en vostre foi , Se il vos plaist , aprendez moi Dont vos estes et vostre non . ” Cil ne respont ne oc ne non , Qu' il ne velt qu’ encor le conoisse . Mais mesire Gavains l' angoisse Qui l' en reproie doucement : “ Amis , por Dieu omnipotent Vos proi que vostre non me dites , Car se vos de tant m' escondites Tenu vos ert a mesprison . ” - “ Biax sire , Karados ai non . Sachiez , si sui nez de Bretaigne . Or ne quidiez pas qu' il remaigne En nule fin , por nul avoir , Que je ne voille ausi savoir Coment vos vos faites nomer . ” _ “ Certes ja nel vos quier celer , Car ainc mes nons ne fu celez . En fons fui Gavains apelez . ” — “ Ha , sire , bien le me savoie , Fait Karados , et molt avoie De vos essaier bon corage , Et de prover le vasselage Qui de vos est si grans oïs . ” Adont s' est forment esjoïs Gavains , et molt le tient por saive . " Amis , fait il , la bele Ysave Qui est niece le roi Artu , Iés li tu rien ? Connois le tu ? ” — “ Sire , oïl , jel connois ensi Qu' ele est ma mere , jel vos di . ” - " Ha , Caradot , iez tu dont chou ? Ore a primes te connois jou ; Or voi bien que trop iez hardis . Mes cousins iez . ” Et a ces dis Ont jus jecté toz lor escus , Lor elmes et lor brans molus ; Lor choiffes ont tost deslacié , Si a li uns l' autre embrachie , Si se baisent par grant amour . Grant joie mainent et grant plor : Joie pour che que s' ont trové , Et plour por che qu’ erent grevé . Einsi se sont connut cil dui Qui tant s' estoient fait d' anui ; Et de tant com plus se mesfirent , De tant graindre joie se firent . Si a chascuns trop grant leeche Por che qu' en l' autre a tel proëche . Tot li autre ont grant joie eü Quant Caradot ont conneü ; Aalardins nomeement , Et il et Cadors ensement , Luésque Caradot reconnurent Tel joie en font com faire durent . Si se merveillent tout il dui De che qu' il s' est si muchiez hui Et de che qu' iert si desguisez Qu' il ne puet estre ravisez . Armes cangoit plusors feïes , Ensaignes prenoit desvoïes , Car ne voloitporconoissance Resoignast alcuns sa beubance A mostrer , se greignor l’ eüst De lui , por qu' il le conneüst . Mais ore est il a tant venus Qu' il est por le meillor tenus De trestot le tornoiement ; Se n' i afiert nul noiement , Que nus ne le doit plus celer . Qui lors veïst atropeler Environ lui ces chevaliers , A vins , a cens , et a milliers . Por la joie que li a fait Gavains se sont tuit a lui trait , Et por che que il savoir welent Qui cil ert por cui tant se doelent , Et qui tant a les uns grevez Et les autres tant alevez . Li rois Ris de lui ne se part , Et Cadoalans d' autre part . Por la joie que de lui ont , L' estour atant departir font . Si sachiez qu' au departement Qu' il firent du tornoiement , Dona a feme Artus li rois A Aalardin le cortois Sa niece bele Guigenor ; Et bele Ydain dona Cador . C' erent les deus de la fenestre , Qui de la tour virent lor estre . Et de celi du paveillon A fait ensement li rois don , Par le gre son frere Alardin , Par grant savoir al buen meschin ; Nel weil nomer a ceste fois . Or sont marïees ces trois . Si croi Carados a s' amie ; Quant lui plera , n' i falra mie . Li rois ot bien fait assener Les puceles , mais deviser Ne vos weil toz les marïages , Car nel m' aporte mes corages ; Se nel me done mes sejors Que vos devise toz les jors , Car assez ai encore a faire . Chascuns reva en son repaire Quant li tornois est departis . Bien fu li gaains departis Entre Aalardin et Cador Et lor compaignon Carador . S' ierent ensi entr' ajosté Comme je vos ai raconté ; Fiancié furent et plevi Qu' a toz jors erent bon ami ; Sovent se sont entrebaisié . Si voldrent prendre al roi congié , Mais il voit en als tant de bien Que ne lor valt doner por rien ; Ainz les fist toz trois demorer Lonc tans , c' ainc nes laissa torner . Bien i furent deus ans , ce quit , A grant solas , a grant deduit ; Einsi fu Artus grande piece . Mais de dame Ysave sa niece , Qui estoit mere Karados , Ne puis plus metre arriere dos , Car mes delais n' i puet monter Que ne m' estuece raconter Chose qui forment me desplaist . N' est pas cortois cui ele plaist , Ne qui volentiers conte dist Ou des dames nul point mesdist ; Car s' alcune fait sa folie , Il ne covient pas que on die Que totes les autres sont teles . Eles ne sont totes oëles ; S' une fait mal , deus en font bien . Or me grieve sor tote rien Ce que de cesti m' estuet dire , Et pleust Dieu que ma matire Peüsse a icest pas lessier Sanz mon conte trop empirier . Neporquant ce molt me conforte Que , s’ on un poi de blasme aporte De cest conte al comencement , Toute voie a bon finement A oés les dames , c' une sole Tot cest blasme estaint et defole . Et ce fu la bele Guignier , Si come vos orrez touchier Cha avant ou j' en parlerai , Quant tanz et lieu de ce verrai . OR weil au conte repairier Et la matere comencier En cel point ou je le lessai . Oï avez , que dit vos ai , De ma dame Ysave la chose Et l’ uevre por coi fu enclose A Nantes en la haute tor . Toz jors li ala tant entour Elÿavrés ses enchanteres Qui estoit a Karadot peres . il ot apercheü Qu' ele por lui enclose fu , Molt petit prise son desroi . Et bien en pesast il le roi Et as barons de sa contree S' il tost ne porchace l' entree . Ce li aide qu' il set tant d' art , Et ce qu' il aime d' autre part ; Ce li fait chose comenchier Qu' autres hom n' osast porcacier . Molt fait por ce qu' il est espris D' amor , et por ce qu' ot apris Tant de barat et d' ingremance ; Trop par savoit de decevance . Merveilles fust s' il n' empreïst A faire quanques il volsist Por avenir avec s' amie . Et si fist il , ne targa mie , Car od li en la tour se mist , Et d' une chose s' entremist Dont il n' ovra pas sajement . Car il par son engignement I faisoit harper jogleors Et vïeler vïeleors , Et baleresses fist baler Et tumeriaus sovent tumer . Itele vie demenoit Totes les fois qu' il i venoit , Quant au roi venoit volentez D' aler par ses autres citez Aval sa terre por deduire , Que il ne quidoit pas que nuire Li peüst nus , ne rien forfaire . Lués que partoit de son repaire , Avint ensi que clerement La joie et lor esbatement Li voisin lor deduit ooient , Qui durement s' en merveilloient Dont tel joie venir pooit Come en la tour sovent avoit . Un jor s' en ert li rois tornez , Et uns mes fu tost atornez , Par cui belement , en secroi , Li voisin remandent le roi Por lui dire la verté fine De ce que faisoit la roïne . Et quant il l' ot , s' en a grant ire Et tenrement du cuer sozpire . S' a fait la tour entor gaitier , Mais ainc rien n' i pot esploitier , Conques tel conroi n' en sot prendre Que rien nule i peüst aprendre Fors que la joie et le deduit Qu' il i ooit chascune nuit . Por l' orgueil et por le bouffoi La Tour l’ apelent du Boffoi , Et encor est ele apelee Li Boffois en cele contree . Sovent ot li rois a oreilles Ens en la tour les grans merveilles Que l' enchanteres i faisoit . Sachiez que molt li desplaisoit . A Caradot son fil envoie Un mes qui s' est mis a la voie , Si a tant le chemin tenu Que en Engleterre est venu , Si trova la cort honoree Le roi Artu sanz demoree . A tant Caradot demandé Que il l' a veü et trové . De par son seignor le salue Et puis le besoing qui l' argüe Li a en secroi devisé . Carados , qui ot cuer sené , Prent congié a cort et descoevre Au roi Artu trestoute l' oevre . Li rois congié li a doné Par si que quant ert achieve Li affaires , qu' a lui reviegne Si que riens nule nel retiegne . Ensamble od lui , teus fu la fins , A pris congiet Aalardins Au roi , et lor compains Cador . Et il lor a fait son tresor Tout ovrir et abandoner , Et si lor en a fait doner Tant come il en oserent prendre . Et il ne volrent plus atendre ; As chevaliers le congié prenent Et maintenant lor voie emprenent . Gavains les trois barons convoie , Et mesire Yvains longue voie , Tant qu' il vinrent a uns chemins Ou Cadors et Aalardins , Qui lor femes en vont menant , Yde et Guigenor le vaillant , Ont trové le voie certaine Qui chascun vers son païs maine . Et quant ce vint au desevrer , Si aquelt chascuns a plorer ; Et des chevax sont descendu , Si n' i ont riens plus atendu , Ainçois se sont entrebaisie . Puis prent l' uns a l' autre congié Et lués se sont tuit remonté . Mais li vassal plain de bonté , Si com fu mesire Gavains Et ses compains mesire Yvains , Ont Caradot tant convoié Que el havre l' ont avoié . En une nef entra molt fort ; Cil sont por lui en desconfort . Li departirs de lor amis Les a en grant pesance mis ; Lors sont a la cort retorné , Si sont od le roi sejorné . Et Cadors vait en Cornuaille ; Ydain mena od li sanz faille Et la bele Guignier sa suer , Car Carados a nes un fuer Ne l' en volt mener en Bretaigne , Ainz velt qu’ o son frere remaigne Qui molt le cherist et amoit . S' il l' en menast , trop se cremoit De sa mere n' oïst noveles Qui gaires ne li fuissent beles . Mais bien sachiez , quel part qu' il aille , Od Guignier est en Cornoaille Ses cuers et tote sa pensee ; Cui chaut la mer ont trespassee ? Or vos puis bien de verté dire Cainc aront mais al cuer grant ire Que il s' entrerevoient mais . Carados s' en va les eslais Lués qu' il ot la mer trespassee . D' une porpre molt bel ovree Estoit richement atornez . Droit a Nantes s' en est tornez Ou son seignor trova , le roi , Qui por la dame ert en esfroi . Quant Carados vint , joie en a ; Et de lui grant joie mena Et richement la recheü . Et quant mengié ont et beü , Si li ra toute racontee La feste de la tour quarree . Et Carados grant garde prist De la tour , tant que un jor prist L' enchanteor qui fu ses pere Dedens la tour avec sa mere . Si sachiez que il lor a fait Assez et de honte et de lait , Car li rois por lui bien vengier Le fist tout charnelment couchier Od une lisse apertement , Et a une truie ensement . Et por lui faire plus d' aïr Li fist une jument salir . Et de la lisse od cui coucha Un waignon concheü en a Qui fu apelez Guinalot , Si estoit freres Caradot . Et de le truie ot un sangler Que on fist Tortain apeler , Et de la jument un destrier Qui ot non Lorigal le fier . Tout cil troi de voir furent frere A Caradot de par le pere . Et aprés li rois l' escorchast Se por Caradot nel laissast ; Que toute voie ert ce ses pere , Etportant en esfroi en ere Que vers Dieu se quidast mesfaire S' il plus li soffrist a mesfaire , Car bien i eüst la puissance Li rois de prendre la venjance . Atant l' en ont laissié aler ; La terre li font forjurer . L' ENCHANTERES come dolans De tost fuïr n' est mie lans , Mais ainc puis ne cesse ne fine Des qu' il pot veoir la roïne Et parler od li en la tour De Caradot lor malfaitour . A li molt durement se plaint , Et ele gemist et complaint Por l’ anui qu' andoi ont eü . " Molt avons de soulas perdu , Fait li ele , biax dols amis , Car n' estrez jamais mes amis Des que vos vengiez en soiez . " — “ Ba , dame , en ' estroit ce pechiez Se je tel crualté faisoie De mon enfant se l' ocioie ? " - “ Pechiezl dolans et entrepris , Vos en est donques pitiez pris ? Ja n' ot il pas pitié de vos , Dont mes cuers est si angoissous . Par Dieu , de lui vos vengerez Ou par malvés cuer le lairez . Et je forment son mal volroie ; Il nos a tolu nostre joie Si que jamais point n' en arons . Ja einsi faire nel porrons Que il ne la nous toille toute . Mais bien vos di sanz nule doute , Se ne pensez du malbaillir , A m' amour vos estuet faillir , Car il nos a trop malbailli . Et je vos tieng a cuer failli Se vos pitié avez de lui . ” - “ Ha , ma dame , ses pere sui , Fait cil , si ne truis en mon cuer Que mal li face a nis un fuer , Fors tant feraiporvostre amor : Vivre le ferai a dolour , Se vos i volez paine metre . " - “ Je , fait ele , en sui tote preste De vos aidier tot sanz dangier , Mais pensez bien de vos vengier . ” Elyavrés tot erranment A tant fait qu' il ot un serpent Qu' il a si forment enchanté Qu' il en fait bien sa volenté . Et por plus tost achiever l' oevre A il lués quise une coeluevre ; Au serpent mengier la fait faire . Puis l' a enclos en une almaire , Et quant il l' i ot bien enclos , Si a tost l' affaire desclos A la roïne du serpent . " Dame , fait il , procainement De vo fil vos venjerai bien . Or vos gardez sor tote rien Qu' a ceste almaire n' atouchiez Ne le serpent point n' aprochiez ; Car bien sachiez , s' aprochera De son mal qui i touchera . Mais quant l' eure anquenuit venra Que vos fix veoir vos venra , Por vos faire rasouagier Comenchiez vos a destrechier , Se li proiez que vostre pigne De cel almaire vos ataigne . Et luésqueil l' avra overt , Si verrez le serpent cuivert Qui radement a lui ira Et en son braç se lïera Si fort qu' il n' avra tel ami Qui decha deus ans et demi Li puist d' entor le bras oster ; Lors li verrés la mort gouster . Bele venjanche ara ichi . ” - “ Sire , la vostre grant merchi , Molt avra pis d' ensi languir Que de hastievement morir , Ne ja por ce que sui sa mere Ne l' en ruis estre mains amere . " Atant de la dame se part L' enchanteres de male part . Puis ne targa pas longuement Que a Caradot vint talent De sa mere en la tour veoir . He , lasl qu' il ne savoit de voir La crualté de la merveille Que sa mere li appareille , Dont il garde ne se prent pas . En la tour monte isnellepas , Si vint devant sa dame amont Et dist : " Li Salveres del mont , Qui les bons des malvais esnie , Vos gart , ma dame , et beneïe . ” Et la roïne adont respont Tot el que ses cuers ne despont : “ Biax dols fix , Jhesucris vos gart . Ne me prendoie ore regart Que vos si tost venissiez cha , Car ne vos i vi mais piech' a . Molt venez ore a recelee , Trové m' avez eschavelee . Un poi en mon chief me doloie , D' un pigne pignier me voloie Qui aportez fu de Cesaire , Mais il est la en cel almaire . Si vos pri que le m' aportez Et ci od moi vos deportez Et esbanoiez toute jour , Car molt i aim vostre sejor ; Et ce me torne a grant anui Que chi toz jors si seule sui . ” Et Carados hastivement Por faire son comandement S' est maintenant en piez levez Et a l' aumaire en est alez , Puis l' uevre et met son bras dedens . Et tantost li felons serpens Entor son braç se lance et prent . Le bras aert fort et porprent , Et Karados arriere saut , Qui del serpent et de l' assaut Se quide molt tres bien desfendre . Le bras començoit a estendre , Car il l' en quidoit desaerdre ; Mais il l' i a fait mix aerdre Et a plus durement destraindre . Et Karados comence a taindre Et a palir et a müer , A tressalir , a remüer . Por l' angoisse que il avoit Molt hautement Dieu reclamoit . La dame salt et sa maisnie , Einsi com s' el ne seüst mie La verité de l' aventure . Lors crie et brait par coverture ; Si se debat , si se detort Et regrete sovent la mort . " Ha , fait ele , lasse , dolente ! Or tien je la mort trop a lente Quant el me laist plus ne mains vivre . Sainte Marie ! cele wivre , Quel deable l' orent la mise ? Por coi s' est ele ore entremise De mon fil prendre et moi laissier ? A moi se deüst eslaissier Cil serpens de male nature , Car de vivre n' eüsse cure . Biax fix , por Dieu , fai toi confés , Si te descharge du grant fes Del pechié qu' eüs de ton pere Et de moi qui sui toie mere . Por les max et por les mesfais Que tu as tant a nos deus fais , Prent Diex ensi de toi venjance . Mais , por Dieu , pren le en patience , Et si proiés a Dieu merchi Que il t' ost cest serpent de chi . ” Einsi sa mere le sermone , Et Carados mot ne li sone , Mais en son cuer sozpeche et croit , Que qu' ele die , biau li soit De la destrece qu' il demaine . Nel porroit dire bouche humaine La grant dolor que li rois ot Si tost come il cele chose ot . A l’ ains qu' il pot i est venus Et a grant paine s' est tenus Que la roïne n' a tüee , Mais ele s' est bien enfermee ; Et molt tost au roi en presist Teus ire que il l' ocesist . Karados est en grant angoisse Por le serpent qui si l' angoisse , Et li rois de dolor se pasme Et sa vie despit et blasme Quant l' enchanteor n' ot tüé Ou en prison al mains rüé . Por Caradot a trop grant ire , Ses chaveus et sa barbe tyre ; Aval comande c' on l' aport . Arivez ert a molt mal port L' enchanteres , si come il jure , Ne ja nel garira conjure Se il le puet tenir as poins . Malbaillis ert en malvais poins , N' en dolor ne le porra metre Que molt volentiers ne l' i mete ; Ses baras nel porra garir Que il ne le face morir . Lors prendent Caradot as mains Bien quatre chevalier al mains , Si l' en portent jus de la tour . Une chouce de riche atour Li ont erranment atornee , Et une chambre ont aornee De molt riches aornemens . Et par molt biax ordenemens Iluec l' ont couchié et posé , Mais molt petit a reposé . Il ne puet trover bone place , Car li serpens toz jors se lace Entor lui plus estroitement Qui le grieve angoisseusement . Et li rois fait par trestot querre Mires et par mer et par terre , Por savoir se nus le peüst Garir et l' uivre oster seüst . Mais quant molt essaie i orent Nule aïde faire n’ i porent ; Nus n' i ose mais ensaier . Li rois se prent a esmaier , Qu' il ne set coment on li face Cest serpent traire de la brache , Ne la culuevre qui l' aterre . Ses mes tramet en Engleterre Et en Franche et par tot le mont . Molt tres durement les seront Que toz ciax qui de medichines Sevent , d' erbes ne de rachines , Et de carnes et d' onguement , Li amainent hastivement . Car qui Caradot ostera Le serpent , tant d' or li donra Et d' argent et de son avoir Comë il en volra avoir . Si sachiez molt i ot de mires , Mais ainc li mieldres ne li pires N' i sot onques herbe liier Qui li peüst avoir mestier . Et quant la roïne s' amembre Qu' ele ert enclose , si li membre Du grant anui et du contraire Ke Carados li ot fait faire . Sovent disoit entre ses dens : “ Gars , or est fais li venjemens Del mal qu' as fait avoir ton pere , Et de l' anui qu' as fait ta mere . Ceste penitance en feras , Ta vie a dolor useras Et de cest mal parmi la mort T' en passeras sans nul confort . " Einsi a li meïsme maine Grant joie cele quarentaine . Bien s' en sont aperchut la gent , Mais ce ne fust pas bel ne gent Qu' aucuns al roi le racontast , Car tost en tel error montast Envers la roïne sa feme Qu' il l' enchaschast hors de son regne , Car il ert de molt grant vertu . Se ne fust por le roi Artu Cui niece ele ert , il l' eüst mise Fors de son roialme ou ocise . RENOMEE qui tost s’ espart S' en est volee cele part Ou Artus ert , qui entent l' oevre Du serpent et de la culuevre Qui ont si Caradot lacié Que n' en puet estre deslacié Por nule poison ne por charme . Li rois estoit desoz un charme En un suen bos quant il l' oi . Trestoz de fine ardor bleui Por l' angoisse qu' au cuer l' en toche ; Toz pasmez sor Gavain s' acouche , Puis rechiet a terre pasmez . Et quant revint , si s' est blasmez , Et molt se prent a reprochier Quant Caradot son neveu chier Laissa de lui si seul partir . “ Bien me deüst , fait il , partir Mes cuers quant aler l’ en laissai Ou qu' o lui ne vos envoia [ i ] , Biax niez , refait il a Gavain , Ou le preu monseignor Yvain . Mais or vos di por verité , Se Diex me doinst prosperité , Qu' en vile jamais ne gerrai Plus d' une nuit des que verrai A Caradot mon chier neveu . ” Ensi a fait Artus son veu , Qui molt tres viguereusement A fait appareillier sa gent . S' ont tant erre a cuer amer Que ja se sont passé la mer , S' ont tuit por Caradot grant ire ; Li rois en maine grant martyre . En la mer orent un torment Qui les fist waucrer longuement , Tantquerevint uns vens de nort Qui les ramena arrier port . Puis les remaine une tormente Et uns vens qui encontre als vente Si qu' en Bretaigne ne vont mie , Ainz arrivent en Normendie , Sique a force ont pris le port Qui ert apelez l' Outreport . D' iluec s' en prenent a torner Et ont chevalchié sor la mer , Si costoient mainte montaigne Ainz qu' il entrassent en Bretaigne . Un poi ichi d' ax vos lairai ; De monseignor Cador dirai , A cui de Caradot sanz faille Vait la novele en Cornuaille , Et a Guignier sa bele amie , Sachiez , qui ne la haoit mie . Lués que la chose ot la meschine , A terre chaï sor s' eschine Por la dolour qu' au cuer l' en vint , Si qu' el ne sot qu' ele devint Nient plus que se ele fust morte . Trop durement se desconforte . Une grant piece jut pasmee Ainz qu' ele se fust relevee . Et quant revint de pamoison , Tot sanz savoir et sanz raison Aquelt a changier la color Et si s' escrie a grant folor . Por un poi ses cuers ne li crieve , Et al chief de fois se rescrieve A plorer si tres durement , Et si maldist l' engenrement Que ses peres ot en li fait . “ Diex ! fait ele , trop mal me fait Quant ensi mon ami me tols . Dehez ait ore li miens cols Se je mal gre ne vos ne sai . S' une fois seviax veü l' ai , Refait ele , hautismes rois , Bien vos di que la moie fois En seroit envers vos doublee Qui maintenant est mal troblee . Hal fait ele , dolante mors , As preudomes por coi t' amors ? Et por coi les vels si saisir ? Par Dieu , ne fais pas mon plaisir Qui mon ami tolir me vels . " Lors se reprent par ses chavex , A ses deus mains errace et tire ; Ses poins detort , ses dras deschire . Puis se relaist cheoir a terre , Toz li cuers el ventre li serre ; Au relever toute se tort . " Mors , mors , fait ( ele ) , a trop grant tort Ne volez as boins avoir pais , Si laissiez vivre les malvais Et les vaillanz volez sozprendre . Por coi volez mon ami prendre ? Se vos ensi le me tolez , Bien voi que tolir me volez La vie , et si weil tot sanz faille , S' il einsi muert , que je n' i faille . Et ce seroit drois et raisons Que nos ensamble mort fuissons , Car se mes amis seus moroit Riens conforter ne me porroit . Por che seroit drois , ce me samble , Que nos morussomes ensamble , Car qui aprés ami remaint Toute sa vie en dolour maint . Cil qui toz jors bone amor servent En la fin guerredon deservent , Car Diex doit lor travail merir Si qu’ ensamble doivent morir . ” Puis se repasme a cestui mot . Au relever si s' acesmot A ses deus mains en tel maniere Com s' ele fust toz jors maniere De son cors a dolor atraire . Les oex de son chief voloit traire Et son vis tot esgratiner . D' aïr comence a tressüer Siquen' ert se merveille non . Jhesucrist et son tres haut non Comence fort a reclamer : " Diex , a vos me revieg clamer De cel serpent , de cele wivre , Qui mon ami fait griement vivre . Hahil ahil wivre ou serpent , Del bras mon ami cor descent ; Si vien al mien et si t' i lache Et du mon ami te deslace . Por Dieu , biax dols frere Cador , Menez moi veïr Carador Savoir se vif le troveroie , Et puis plus a aise en seroie ; Si morroie od lui a grant joie , Car puis vivre un jor ne volroie . ” Itel dolor , itel tristreche , Com je vos ai dit sanz pereche , Fait cele dont vos ai conté , Et deus tans plus que n' ai conté . Ne diroie en jor et demi Le doel que fist por son ami . Et Cadors tel doel en demaine Que si franc home et si demaine Ne s' en savoient conseillier . Il fait sa nef appareillier , S' est esquipez en haute mer Por celui qu' il pot tant amer , Et maine Guignier avec lui . S' ont tant syglé par mer andui Qu' il arriverent en Bretaigne . Puis ont passé mainte montaigne Et ont erré jornees tantes Qu' il sont venu jusques a Nantes . Et renomee qui tost vole A ja tant levé la parole , Et ja est en tans lius contee , Qu' au bon Caradot est portee La novele que en Bretaigne Venoit Artus a grant compaigne . Et d' autre part Guigniers sanz faille Vient od Cador de Cornoaille Tout por veïr sa maladie , Car plus l' amoit que je ne die , Por lui faire alcun reconfort . Mais molt li torne a desconfort Cele novele quant il l' ot , Por che que trop grant honte en ot , Si ne set a quel chief puist traire . Mais tantost ensus a fait traire , Si que ne demora nului En sa chambre ne entor lui . Toz seus fors de Dieu se gisoit Et sa vie molt despisoit . Nus ne porroit le doel retraire Que Carados aquelt a faire . “ Ha , Diex ! soverains rois , fait il , Com ore me tenra por vil La riens del mont que plus ai chiere , Quant el verra ma laide chiere Et ma char ensi empalie Et le serpent qui si me lie . Et certes ele ara bon droit , Car qui le voir dire en voldroit , De tel valor ne sui je mie Que ele doie estre m' amie , N' ainc ne fui , ne mais ne serai . Ha , biax sire Diex , que ferai ? Coment porrai tant endurer ? Et coment me puet cuers durer Quant la plus bele creature Conques nul jor formast Nature Sans coverture et sanz doutance Verra ma laide mesestanche ? Las ! or sui en double torment Et sui grevez plus durement , Car che que je weil ne weil mie . Volentiers verroie m' amie En joie et em prosperité , Mais or sai bien de verité Qu' ausi tost com m' aroit veü M' aroit ele en despit eü . Ore ai pensé que je ferai ; Je lairai tout , si m' en fuirai . Fuirai ? Las ! Qu' est ce que j' ai dit ? Amours tot che me contredit Que ja face tel vilonnie Come de fuïr por m' amie ; Car s' el me voit en povre point , S' eleonquesde cuer m’ ama point , Por che ne m' ara en despit . On soloit dire en un respit : ' Cuers qui bien aime a tart oblie . ' Et d' autre part ce me desfie C' on retrove el Dit au Vilain : " Tant as , tant vals , et je tant t' aim . ' He , las ! je sui cil qui riens n' a Ne riens ne vail , ensi me va . " Karados ert en grant pensee , S' ot vers une paroit tornee Son vis et toute sa samblance . Ce faisoit il par dechevance , S' aucun vers lui veïst venir , Samblant li feïst de dormir . Contre le vespre vint li rois , Qui li mena un molt cortois Messagier , que li envoia Cadorsqueli mes laissié a . Quant Karados vit le message , Son pensé choile come sage , Car penser doit on clos avoir Se ce soit folie ou savoir . Et son sens doit on bien covrir Dusqu' en voit lieu du descovrir , Car s' aucuns sa folie pense , Nel doit metre en male despense . Non fist Carados la endroit . Li mes vint devant lui tot droit Et dist : " Biax sire , vos compains Cadors est decha mer empains , Et est od lui Guigniers sa suer Qui vos aime plus que son cuer . Salus vos mande , je vos di . Demain ainz eure de midi Ou ains , que je ne mente mie , Veoir porrez la vostre amie Et vostre compaignon Cador , Qui volroit avoir son pois d' or , Voire trestoute s' yreté , Doné por vo prosperité , Siquede la vostre sancté Fust encore ris et conté . Si sera il , n' en doutez mie . ” - " Frere , tres bien viegne m' amie , Et ses frere bien viegnë il . Certes or me tien je por vil Quant encontre als ne puis aler . " A cel mot laisse le parler , Se li membre de sa dolour . Lors reprent a müer colour Et de s' amie li ramembre ; D' angoisse li falent li membre Por che que d' amors li sovient . Sigrans dolors al cuer li vient Que molt parut a son samblant Que par un poi nel va emblant La mors , tant durement se blasme ; Et neporquant lors se repasme . La mors trop de blasme i eüst Sepor amour ensi morust ; Amours est trop vers lui amers Et molt l' empire cil amers . De s' amie veoir l' atyse Amors et met en covoitise ; Et d' autre part rest en doutance , Qu' il crient que ne l' ait en viltance . Car se alcune fois avient Que celui c' on aime , on le crient , Einsi fait cil qui desirrier Avoit de regarder Guignier . Cil desirriers li vient d' amors ; De li atendre est en cremors , Por che que s' ele le voit lait , Qu' ele por lui ne se deshait . En cele freor tant sejorne Que tot son pensé a che torne , Ou soit folie ou soit savoir , Que de laiens volra movoir , Car ne quidoit mais bien atendre De s' amie en tel point atendre . Lors se retorne al messagier : " Amis , fait il , rasoagier M' avez molt fait por vo novele Que m' avez dit de la pucele , S' estre peüsse a seürté Qu' ele ne me tiegne en vilté Por cest serpent que chi verra , Qui chi joste moi se serra ; Mais ne croi pas que ce puist estre . Certes jehas trestot mon estre , Car encontre ma mort estrive ; Miex volroie morir que vivre . Sire , por Dieu , fait il au roi , Del mes faites prendre conroi Que il soit tres bien aaisiez . Et un vallet chi me laissiez , Car ce n' est pas ne bel ne gent Que je demeure entre vo gent ; Un petit me weil reposer . Par moi respondre et oposer Mes max n' a que faire de presse ; La gent m' ochist qui tant m' apresse . ” Adont dalez le roi estoit Uns vallés qui venus estoit Avec Caradot d' Engleterre . " Cestui , fait il , vos weil requerre Que le laissiez od moi chaiens , Et puis alez mengier laiens . ” — “ Ainz mengerez . ” – “ Je non ferai . Alez , si me reposerai . Atant en va li rois mengier , Si maine od lui le messagier . Et quant mengié ont par loisir , Leur lit sont fait , si vont jesir , Car ne welent plus traveillier Caradot ne esmanveillier . Le vallet ont od lui laissié . Tout et toutes se sont couchié Mais qui que dormist , bien vos di , Carados mie ne dormi , Ainz a apelé son serjant . " Amis , or ne te soit pas lant , Si ne te dois esmerveillier Se de toi faz mon conseillier ; De ma santé molt me deffi , Et se je tant en toi me fi Que je me mete en ta manaie , Car ne quit que mais santé aie . Pri toi que tu tiegnes covert Ce que je t' avrai descovert . Je sai chi pres une chapele D' un hermite qui Dieu apele , Qui molt par est de sainte vie . D' aler a lui me prent envie , Aler i veil encore anuit . Por Dieu te proi que ne t' anuit , Car je croi que par s' oroison Ne fera plus demoroison Cist quivers serpens sor mon cors ; Bien croi qu' il s' en isteroit fors . Et li bons hom tel costume a Que ja de son lieu n' istera Por besoigne qu' il puist avoir . Pren od toi tot le grant avoir Que aportames d' Engleterre , Ja mar te caille de plus querre . ” — “ Sire , je sui cil qui fera Trestout iche que vos plera ; Sachiez , toz sui entalenté De faire vostre volenté . " Lors se sont bien appareillié , Puis ont un huis desveroillie Qui estoit devers un vergie . Clos ert de mur , s' ont reverchie Tot entor , mais n' i ont trové Pertruis nis un . Lors ont crevé Le mur un poi , s' en issent fors . Lors si sachiez que Carados Le païs wide isnellepas , Les destrois set et les trespas . Molt se duelt et molt est pesans , Mais qui li donast mil besans , De honte arrier ne retornast Por que plus laiens sejornast Tant que Guigniers i fust venue . Une charriere a tant tenue Qu' il voit le maison a l' ermite Qui estoit molt de grant merite ; Molt sist en un parfont boschage . De Nantes dusqu' a l' ermitage N' avoit gaires se haut bos non . Ne sai coment li lius ot non , Ne l' ermitages ne l' ermites . Sauvages bestes , grans , petites , Veïssiez sovent assambler ; Merveilles vos porroit sambler Qui tot le lieu deviseroit . La vint Carados trestot droit , Si s' en va droit a la chapele Que li ermites ot molt bele , Qui le salua belement . Et cil lués son salu li rent , Puis a fait s' oroison molt brieve , Car li serpens forment le grieve . S' oroison fist trestoute en oirre , Car trop ert traveilliez de l' oirre . Molt li doloient pié et plantes , Car grant voie a d’ iluec a Nantes , Si n' estoit mie costumiers D' aler a pié . Trestoz premiers L' a mis li sains hom a raison , Se li a demandé son non Et dont il est et de quel terre Il est nez et qu' il vient la querre . Carados se nome a l' ermite Et tote l' oevre li a dite , Si s' en est a lui fais confés . Et puis li a mostré le fes Qu' il sostenoit de la culuevre ; Et puis si a raconté l' uevre , Coment par le barat son pere Est si sozpris , et par sa mere . Vers l' ermite molt s' umelie , Molt se justiche et molt s’ alie ; De son pere se rent copables Et vers sa mere trop pechables . Bien regehist qu' a bon droit fust Se molt de mal encore eüst Qu' il n' en a , et por che s' en fuit ; Car jamais joie ne deduit Ne velt toute sa vie avoir , Des qu’ atant que sara porvoir Que sa penitance soit faite Por la honte qu' il lor a faite , Dont molt sovent pleure et sozpire . Sovent disoit : “ Je sui li pire De trestoz ciax qui sont sor terre . " Tant fait de doel que toz s’ aterre . Li sains hom por sa repentance Li enjoi [ n ] st tot en penitanche , Et por sa grant compunction Li a fait absolution . Et Carados li a requis Que s' il voit gent de son païs , Por Dieu et son saintisme non , De lui ne dië o ne non , Ne nul samblant ne lor feïst Que onques nul jor le veïst . Carados iluec sejorna Grant piece , c’ ainc ne s' en torna . Et demora ens el boschage , Si hanta ce saint hermitage ; Sa sainte vie li plaisoit , Sa penitance ensi faisoit . Et li hermites sans dangier Le faisoit avec lui mengier Tel vïande come il avoit ; Et as hosteus que il savoit Pres de lui en icele terre Li faisoit sovent meillor querre , Car Carados ne pooit mie Vivre de si tres aspre vie Com l' ermites avoit a [ m ] prise , Car il ne l' avoit pas aprise . S' avoit li bons hom un sergant , Por che que loinz estoit de gant , Qui molt lieement lor faisoit Quanquë il onques lor plaisoit . Et Carados ravoit le suen Qui tout che que lui estoit buen , Et qui a tel home doit plaire , Li faisoit toz dis sanz contraire . Et Carados tel vie maine Que toz les jors de la semaine Fait le quaresmel astinence , Qu' il jeunoit par penitance . Tel vie maine longuement Sanz de nului percevement . L' ermitages ert molt souduit ; Bien pres de nuef liues ou d' uit Avoit d' iluec dusques a Nantes El bos a molt petites sentes ; Et a tot le premier rechet Avoit bien sis liues ou set . OR vos lairai de Carados Qui demeure od i' ermite el bos , Si maine vie et aspre et dure ; Molt li est changie pasture . Si vos dirai del roi Artu Qui tant estoit de grant vertu , Qui por Caradot est passez La mer , et od lui gens assez Qui tot erent de sa maisnie ; Por Caradot n' erent lié mie . Et quant li rois de Nantes sot Qu' Artus venoit , grant joie en ot ; Car uns mes qui tant ot erré , Et qui molt avoit meserré , Car trop tint le chemin amont , Qui s' ert del roi Artu au Mont Saint Michiel departis hui main , S' avoit les letres en sa main Le roi Artu . Au roi de Vegne Dist qu' a lui venoit en son regne Li rois come a son bon ami . Et por che qu' il avoit oï Que Carados ot le serpent Qui a son destre bras li pent , S' en estoit en molt grant tristor . Li messages al point del jor Estoit venus molt traveilliez . Li rois s' ert matin esveilliez Com cil qui ert en grant effroi . Quant li mes le vit devant soi , Sel salue et le brief li tent . Li rois la letre bien entent , Et lués qu' il ot leü la letre Comanda les seles a metre Por che que il aler voloit Encontre Artu le chemin droit . Mais anchois vers la chambre vait Ou quidoit que Carados ait ( Jeü la nuit . Cele part vint , Un bastonet en sa main tint ; ] Dire li quidoit la novele . A l’ uis vient et basset apele , Mais cil nul mot ne respondoit . Li rois por che que molt l' amoit De plus huchier ne s' entremist Por che qu' il quidoit qu' il dormist . Au cheval vient et tantost monte , Et tant od lui que n' en sai conte , Mains haus hom et de grant affaire . Contre Artu vont por joie faire , Car ce estoit lor sovrains sire , Et d' ax et de trestout l' empire . Et decha mer et dela mer N' osoit seignorie clamer Nus hom se de par lui ne fust Et l' en servist come il deüst . Et tant sont ja encontre alé C' un molt grant mont sont avalé , Et puis al monter la montaigne Troverent Artu de Bretaigne . Et li doi roi molt s' entr ' acolent Et puis aprés rïent et plorent . Ris ont et joie par costume , Et si pleurent por l' amertume . Ce voit on sovent avenir Quant on voit son ami venir Sor son doel et sor sa quisance ; Lors croist li doels et la pesance . Et c' est luec endroit avenu , Car lués que se furent veü Tout avant ont ris et ploré Que l' uns ait a l' autre parlé . Et s' il seüssent le sorplus Encore plorassent il plus ; S' il seüssent com cil lor fuit Joie n' eüssent ne deduit . Mais encor nel savoient mie , Ne Guigniers qui' st sa bele amie , N' ele ne ses freres Cadors Qui sont venu por Carados . A fort eure et a fort destin Vinrent a Nantes un matin Ou molt bel furent recheü , Mais molt seront mal decheü Se n' i trovent ce qu' il i quierent . Trestout premierement enquierent Coment Carados le faisoit Et en quel liu il se gisoit . A la chambre ont Guignier menee Qui molt ert forment tresserree , Car cil molt tres bien le fermerent Quant il fors de laiens alerent . Primes i hurte la pucele , A la chambre molt tost apele : “ Amis , amis , ovrez cest huis . Puis que je ça fors ne vos truis , Faites ovrir , si enterra Vostre amie , si vos verra . Vilonnie est de soi celer Puis c' on ot s’ amie apeler . Ovrez , ovrez , biax dols amis , Qui en tel angoisse avez mis Mon cuer . Des ce que vo mal soi , Ainc puis nul bien avoir ne poi . ” Et quant el voit que n' overra Ne qu' ele ens entrer ne porra Qui tant en lui se pot fier , Plus fort recomence a crïer : “ Ha ! dols amis , por quel forfait M' avez ore tel anui fait Que vos celez encontre moi ? Onques puis bien ne joie n’ oi Que je mui por a vos venir . Ne sai que ce puet avenir , Refait ele , se il fust vis Et fust enclos en paradis , Por que m' oïst a lui venir , Bien sai ne porroit avenir Que riens nule le retenist Qu' il errant a moi ne venist . Par Dieu , je dolt qu' il ne soit mors . Ha ! biax frere , est cist huis si fors Que nos nel porrons desconfire ? ” Et Cadors maintenant atyre Angien par coi l' uis ont overt . Et lors voient a descovert Que Carados n' i estoit pas ; Si regardent isnellepas Le postich overt du vergier . Lors aqueillent a recerchier Le vergier d' ençainte en achainte , Car la chambre en ert tote açainte ; Mais qui ne trove nient ne prent . Trop grant angoisse les esprent , Car ne trovent ensi n' ensi Fors le crués par ou s' en issi . Et por noient se vont penant ; Il les vait adez eslongant . Se de lui veoir ont besoing , Aler les covenra plus loing . Atant de querre ont refusé ; Chascuns en a le sanc müé , Car si fort en sont esbahi . " Amis , refait Guigniers , ahi ! Por coi m' osez vos eslongier ? Me quidiez vos dont engignier Qui cuidiez dont sanz moi morir ? Certes ce ne puet avenir . Fuïs en estes , bien le voi , Que vos quidiez morir sanz moi ; Mais fuïrs ne vos voldra rien Car , par Dieu , je sai molt tres bien Que ja el siecle un tot sol jor N' avrai aprés vos de sejor . Fuïr ne me deüssiez pas , Mais si tres tost isnellepas Que li serpens vos ot lachie , Deüssiez avoir porchachié Messagier par cui le seüsse . A vos tantost venue fuisse Partir a vostre aversité , Car tres bien sai de verité Que mains grevast uns fais que deus , Et ausi fait pesance et dels . Lassel por coi fui j' onques nee Quant mes amis fait tel jornee Por moi si faitement fuïr ? Certes on me devroit bruïr Ens en un fu et vive ardoir , Car je sai bien trestot de voir Que ce le fait ensi fuïr Que il ne me peüst veïr Devant lui plaindre ne plorer ; Por che n' i osa demorer . Lassel il s' en va et mon cuer porte . S' il muert , ausi serai je morte , Que sanz cuer vivre ne porroie ; Mais s' il moroit , donques morroie . Molt nos aroit Diex regardez . ” Vos qui amez , ore esgardez Se tele amor est mais el monde . Nenil , voir ; ainçois i abonde Amors qui est d' autre maniere . Tel feme i a qui est maniere D' amer home por ses grans dons ; ; S' ele l' aime , c' est guerredons , Ce n' est pas amor de nature . Tele i ra qui de ce n' a cure , Ains aime home por sa biauté ; Mais en ce a desloiauté , Car lués qu' ele en voit un plus bel Tantost refait ami novel . Et d' une autre refaz devise Qui home aimme por bel servise ; Mais quant li servises defaut Maintenant cele amors defaut . Ausi des homes vos dirai Si que je nes espargnerai . Alcuns hom a tele costume Qui tantost esprent et alume La feme par bele parole . Luez qu' il en trove alcune fole , Tost le dechoit por sa barate , Si le desjogle et desbarate , Et le despoille et le deschauce , Et puis tantost une autre enchauce . Cil qui servent de tel barat Tornent amor a desbarat . Autre home sont qui sont volage Et trop volentieu de corage , Qui aiment tot par lunoison , Tot sanz mesure et sanz raison . Se lués n' en font lor volenté , Si font tantost tel crualté Que lués se retraient d' amer , Et de leur amors font amer , Et comencent par fin aïr Celes qu' il aiment a haïr . Et s' avoir püent lor voloir , Ce fait plus encore a doloir , Que ja si tost nel troveront A cui dire qu' il le diront ; Sachiez , ce n' est pas amor fine . Et si comence et si define Cuers qui bien aime : il doit atendre De bien et de mal merchi rendre , Si qu' il se gart bien sor son oeil Qu’ amours ne truist en lui orgueil . Mais s’ amors a fait son plaisir , Celer le doit bien et taisir , Car si tost qu' amors est jenglee Est ele toute desjouglee . Vous qui estes loial amant , Au Seignor del ciel vos comant ; Mais ciax qui bone amor defoulent Comant od çaus qu' en infer boulent . La ne doit on comander mie Caradot ne Guignier s’ amie ; Pas ne les i weil comander , Car on ne porroit comander Riens de bone amor c' on ne trove En aus , et chascuns bien s' en coevre . Or vos dirai de lor deduit . Ele pleure por che qu' il fuit , Et il qui fuit en dolor maint Por cele qui aprés remaint . Ne quidiez que celi n’ anuit Qui remaint por celui qui fuit , Mais bien sachiez qu' a nis un fuer Ne püent departir li cuer , Qui que fuie ne qui remaigne , Que l' uns od l' autre ne remaigne . Od Guignier remaint Carados Qui sans li s' en fuï al bos . Or vos lairai d' ax un petit , Si redirai sanz nul respit Du roi Artu qui vient a Nantes , Ou trova les gens molt dolantes . Mais ainçois qu' il i fust venus , Fu uns mes encontre venus Qui li ot dit que Carados Les ot ja mis arriere dos , Et qu' il s' estoit ja destornez Si qu' il ne puet estre trovez . Et quant li rois ot la novele , Sachiez que ne li est pas bele . S' avant ot doel , ore a greignor . “ Por Dieu , fait il , nostre Seignor , De quel part me porrai je traire ? Tel doel a [ i ] que nel puis retraire . A Nantes por coi i irai , Puisque mon neveu n' i verrai ? Ha ! vallet , as me tu dit voir ? Garde toi de moi decevoir . " - “ Voir , sire ? Oil , par mes deus oeix . Venez tost , si m' en querrez miex . ” A Nantes vient , si n' i voit mie Son neveu , mais Guignier s' amie I trova il molt dolosant Qui la mort aloit desirrant . Molt petitet i sejornerent , Mais tot maintenant s’ apresterent Totporaler Cardot querre , Si qu' il n' a remez en la terre Chastel , cité , vile , ne bos Ou il n' aient quis Karados . Nis en son hermitage furent Ou il ert , n' ainc ne l’ i perchurent , Car de lui ot tel garde pris Conques n' i pot estre entrepris . Une chape avoit afublee Qui l' ermite ert , si fu molt lee Et si n' i ot giron ne mance ; Et desoz ot cotele blanche , Et tant ert encaperonnez , Si n' estoit mie esperonnez , Botes chaucies soz chape a . A cele fois d' ax s' eschapa Par engien et par decevance Sanz nis un point de percevance . Que vos feroie plus lonc conte ? Li rois ot maint prince et maint conte , Maint chastelain , maint chevetaine , S' ont toute chercie Bretaine Et a lor pooirs s' ont prové , Et si ne l' ont nuliu trové . Artus molt grant dol en demaine . Toute Normendie et le Maine Et toutes les illes de mer L' ont quis , ne le porent trover ; De lui querre sont tot lassé . En Engleterre sont passé Si ont reverchié mainte terre Et ont alé outre Engleterre ; Quant nel trovent molt sont dolent . Li rois s' en reva dolosant , Car sor toz les autres fait doel ; Il volsist bien morir son wel . Et trestot cil de sa maison Font tot grant dol por l' achoison De Caradot qu' il pas ne trovent . De Caradigan ne se muevent Por la queste , ainz i sejornerent Et en grant ire demorerent Li rois et trestuit li baron , Si que n’ est se merveille non ; Carporl' amor de Caradot Tote la cors grant pitié ot . Molt sont de lui querre aovré , Mais ne l' ont mie recovré . Lor doel laissent , si se confortent Et par lor terres se deportent Com cil qui plus n' en püent faire ; Tot sont anuié de doel faire . Bien orent quis deus anz ou plus Caradot , n' ainc n' en oï nus Novele ne nel pot savoir . Mais de Cador vos di por voir Qu' i [ l ] a reverchié mainte terre Por Caradot son ami querre . Por sa serour qui n' ertpaslie Toute Bretaigne a reverchie , Et sa suer mainne en Cornuaille . Et puis vos di sanz nule faille Que qui de querre se recroie , Cadors raquelt toz dis la voie ; Mais il a laissié sa serour En Cornoaille a grant error . Puis s' en repaire par Irlande , Par Gales , par Nohomberlande , Par Escoche et par Danemarche . Diex ! tantes terres , tante marche , Hongrie et Bougrie , Alemaigne , Tjesche terre et Lohoraigne , Et la terre de Lombardie , Puile et Calabre et Romenie , Zezile , Tosquane et Roussie ; Mainte contree a reverchie . Morïane et Gennes et Pise A toute recerquie et quise ; Puis s' en revient parmi Espaigne , Et au daerrain en Bretaigne . Quant il ot par trestot esté , Si n' ot il gaires conquesté Fors solement paine et ahan . Ja estoient passé doi an Qu' il n' ot eü point de repos Por son compaignon Carados . Et encore se ratyra Et jure que il tant ira Qu' il le trovera ou que soit . Et savez coment il disoit As gens de par toute la terre Ou il passoit por celui querre ? “ Dites moi , fait il , bele gent , Un home qui porte un serpent A son braç lacié et pendu , Eüssiez le vos point veü ? " Chascuns qui l' ooit demander Nel font for [ s ] a Dieu comander . " Ha , faisoit chascuns , Dieu merchi , Onques ne le veïsmes chi ; En cest païs tel home n' a . ” Cele vie Cadors mena Por l' amour de son compaignon Qui ne vivoit se d' erbes non , Car de l' ermite ou ot esté Se departi contre l' esté Por les sains lius aler querant . Parmi le bos aloit penant , Sa penitance ensi faisoit . D' erbetes et de fruit vivoit , Si estoit ja si confondus , Si amaigriiez et fondus , Qu' a paines le reconneüst Cadors se veïr le peüst . Ne pooit mais longues durer , Car il començoit a hanter En un molt tres espés boschage Qui estoit loins de l' ermitage , Si estoit molt biax et molt gens . S' i hantoit molt de bones gens Qui i faisoient le servise Jhesucrist ; s' i ot une eglise Petitete , mais molt ert bele , Sor le dois d' une fonte [ ne ] le Qui coroit par une valee . Sovent i avoit grant alee De gent , car molt ert sains li lius ; Servis i estoit molt bien Dieus . Et ens el plus espés du bos Ot fait son rechet Carados . Iluec faisoit sa destinee Tant que sa vie fust finee , Car n' i atendoit medichine . A la fois vivoit de rachine , De pain d' orge , avec la fontaine . Et toz les jors de la semaine A la chapele Dieu proier Aloitpar un estroit sentier , S' escoutoit le devin servise . Et li sains hom par grant franchise , Et por l' amor al Creatour , Li donnoit de son bel atour , Tel com por les freres faisoient Qui laiens od lui habitoient . Bien lor mostroit sanz coverture Le serpent de male nature Qui son bras molt li destraignoit . Bien oënt coment se plaignoit Li frans hom qui par mescheance Traioit si longue penitance . Et lués que il digné avoit , En son rechet se retraioit , Car n' atendoit autre confort Fors que Diex li donast la mort . Cadors a passé mainte terre , Tant qu' il ne le set plus ou querre . Par aventure einsi avint Que il a l' ermitage en vint Ou Carados hanter soloit . Si come il i vint , jors faloit ; Si lor requiert a hebergier . Cil le hebergent et mengier Li firent tel bien come avoient . Et Cadors enquiert s' il savoient , Ne s' il onques orent veü , Un franc home desconneü Qui porte lachié en son bras Un serpent , felon sathanas , Qui molt par est fel et hideus . " Par foi , biax sire , fait l' uns d' eus , Il repaire sovent caiens ; Et demain le verrez laiens En no mostier la messe oïr . ” · Cadors se prent a resjoïr . “ Seignor , il est molt lons et drois ? " - " Par foi , font il , ce fust bien voirs ; Il parut grans quant il fu sainz , Mais molt en est venus al mains , Car il n' a mais se les os non . Mais ne savons coment a non . " En Cador n' a qu' esleecier , Molt lüement s’ ala couchier ; Si croi que forment li anuit La grans espasse de la nuit . Couchiez s' est en un molt dur lit Ou il molt poi ot de delit ; A malaise la nuit passa . Et l' endemain ainc ne cessa Cadors d' abeer sa besoigne , Tant que Carados sanz aloigne Vint bien matinet al mostier . Cadors s’ ert mis por lui gaitier En un angle tant qu' il venist , Si qu' il garde ne s' en presist Dusques il dedens entrez fust Et qu' il tantost saisi l' eüst . Mais Karados ne se prent garde Que de nului doie avoir garde ; Au mostier vient seürement , Si s’ ajenoille simplement . Cadors a paines le conoist , Mais plus n’ atent qu' a lui ne voist . Entruesque cil ses grasses rent , Salt sus et maintenant le prent Et dist : " Biax sire Diex , aïe ! Amis , fait il , ceste abeïe , Por Dieu , qui vous pot ensaignier ? Maintes fois me sui fais saignier En piez , en jambes por vos querre . Reverchie en ai mainte terre , Tant que j' en sui trestoz lassez ; Il a plus de deus ans passez Que ne finai , biax dols amis . Qui vos a en tel abit mis ? Par Dieu , il ne vos amoit pas Qui vos vesti de si gros dras Et de si tres ahuege bote Et de si mal taillie cote Et de ce chaperon deseure . " De grant pitié Cadors en pleure Et grant angoisse al cuer en a , Mais d' autre part joie mena . Et bien a droit s' il en a joie , Por che que finee est sa voie ; Car jamais nul jor ne cessast De lui querre tant quel trovast . Que vos feroie plus lonc conte ? Carados a si tres grant honte Quant voit son bon ami Cador , Qui li donast un grant tresor Ne qui tot le mont li donast , Un tot seul mot ne li sonast . Son chaperon a embronchié , Sor le pavement qui' st jonchié De la chapele se coucha . Et Cadors adont l' aprocha , Sus le redrece , et si le baise . “ Amis , fait il , a grant malaise Avez ci demoré grant piece Por cest serpent qui si despiece Vostre cors et met a noient . Mais or n' i valt celers noient , Fuïrs ne vos a mais mestier ; Tot seul somes en cest mostier . Or weil ne me soit escondite La veritez , ainz me soit dite . Por qu' avez esté si baïs A eschiver vostre païs ? Et Guignier vostre bele amie , Por coi l' avez si deguerpie ? " Carados prent a sozpirer Lors qu' il li ot Guignier nomer . " Par Dieu ! biax dols amis , fait il , Je doutai que ne m' eüst vil , Ou qu' ele fust vers moi plus dure S' ele veïst ma blecheüre ; Et por che m' en sui je fuïs . Piec' a volsisse estre enfouis , Car n' ai d' autre chose mestier ; N' ai vertu de mon cors aidier . ” Lors veïssiez fier ploreïs Et merveilleus sozpireïs , Car durement se duelt Cadors Por la malaise Carados . Il l' envaïst et cil refuse , Que plus l' aproche , plus reüse ; Ne tant ne sot entor aler Que cil se laissast acoler . Grant dolor mainnent entr' aus deus Tant que bien font oïr lor deus , Si sont acorut li preudome . Au daerrains fu tels la some Cainc por amor ne por priiere Ne se volt en nule maniere Carados d' iluec departir , Ne por confés ne por martyr . Quant Cadors voit rien n' en fera Por lui , ne qu' il ne s' en venra , Et qu' il l' i covenra laissier Por autre chose porchacier , De tant sanz plus forment li prie Qu' il l' atende , et il li otrie . Et Cadors as renclus comande Qu' il li gardent , et que vïande Li truissent a son estovoir . Et bien lor creante por voir Que ja ne li feront un don Dont n' aient doble guerredon . Atant part de lor compaignie , Si a sa voie raqueillie , Si s' en va tant chemins et santes K' il est venus desi qu' a Nantes . A NANTES vient , le roi i trove , A que petit avient qu' il se mueve . Puis li a dit que Carados Estoit en l' ermitage enclos ; Li rois en a joie enterine . Et Cadors vait a la roïne En la tour et bel la salue , Et puis molt soutieument l' argüe : “ Dame , fait il , trop grant desroi Faites quant ne prenez conroi De vo fil qu' ensi laissiez vivre . N' i a si sage ne si yvre En ceste terre qui ne die Que c' est tot par vostre boisdie , Et tout par le vostre porchas , Que li serpent li pent au bras ; Mains hom vos en blastenge et chose . Si vos aprendrai une chose Par coi vos porriez recovrer Vo bon los et lui delivrer . Voirs est que mere maistroier Doit son enfant et chastoier , Mais quant ele un poi l' a batu , Penser doit con l' ait resbatu . Et doit penser de lui ratraire Quant un poi li a fait mal traire ; Car aprés le chastoiement Le doit on mener dolcement . ” Luésquela roïne ot Cador Qui li disoit de Carador , Un petitet s' en fait mescointe . " Cador , fait ele , cor m' acointe Por coi tu m' as ce esmeü . ” — “ Dame , ja ne vos ert teü . Par Dieu , jel di por Carados Que trop metez arriere dos , Car certes la mere est trop dure Par cui li enfes mal endure , Por qu' ele l’ en puist garandir . Ja Diex ne weille consentir Que tel mere entre en paradis . ” - “ Dis tu dont que mes fix est vis ? ” — “ Oil , par Dieu , vis est il , dame . ” — “ Onques mais n' oï tel , par m’ ame , Quant il est vis , et je quidoie Qu' il fust mors et molt m' en blasmoie . Car , par Dieu , blasmer m' en devroit , Et tenir por crüel porroit Cil qui de mon fil orroit dire Qu' il soffrist por moi tel martyre , Por que l' en peüsse garir . Demain pensez de cha venir , Si vos dirai se garira De che mal ou il en morra . " De la dame se part atant Cadors . Jusqu' au demain atant , Que il fu eure de raler A la roïne por parler . Monte a la tour et si apele , Puis vont andoi en la chapele Que la dame ot en sa maison ; Onques n' i ala s' ax deus non . “ Cador , fait el , j' ai pitié grant De Caradot mon chier enfant ; Et por che que j' en ai pitié , Te di que tant ai esploitié Que je sai coment garira . " - “ Dame , fait il , or i parra . - “ Ha , fait ele , je ne quit pas C' on puist trover si tres chaut pas La chose dont garir porroit . Mais sachiez que qui troveroit Une pucele si gentil , Et que cele pucele et il Fuissent de si droite ingauté , D' un eage et d' une biauté , Et que ele amast Karados Tot autretant come son cors . Et puis preïst on deus cuvetes Qui ne fuissent pas molt grandetes ; L' une fust pres de l' autre mise , Si qu' a quatre piez de devise , Et si que il fust plaine lune ; Puis fust de vin emplie l’ une , Et l' autre fust plaine de lait . Et quant on aroit ensi fait , S' entrast Carados au cors maigre Toz nus en la cuve al vin aigre . Et puis sans dangier et sanz lait S' entrast la pucele ens el lait , Et si qu' ele eüst sa mamele Desor le bort de la cuvele , Et la guivre einsi conjurast Que son ami tantost laissast , Et si aersist sa mamele . Et quant il orroit la pucele Qui einsi le conjüerroit , Et le vin aigre sentiroit , Si verroit la pucele tendre . Tost saudroit la mamele prendre , Et entrementiers qu' il solroit , Par aventure l' ocirroit Uns hom qui espee aroit traite . Del serpent seroit la fins faite , Por que il seüst bien ferir ; Maintenant le feroit morir . Et bien sachiez de cele guivre Autrement n' ert jamais delivre . Mais se tel feme pués trover , Por voir pués bien ce esprover . ” Einsi li a conseil doné , Mais un tot seul mot n' a soné De par cui cil consaus li vint . Mais voirs est qu' a la dame vint Icel [ e ] nuit li enchanteres Qui estoit a Caradot peres , Et jut od la dame en son lit Et si i prist tot son delit . Et molt li ot requis la dame : " Amis , grant paor ai de m' ame , Fist ele , qu' el ne soit dampnee Por la tres crüel destinee Que faisons traire nostre fil . Molt l' avons fait estre en eschil Et s’ a esté par grant desroi ; Des or en weil prendre conroi . Pri vos que m' ensaigniez tele oevre Par coi le laist cele culuevre Qui tant la longuement suchié . ” Et cil li ot tost ensaignie La chose ensi com vos savez . “ Dame , dist il , bien dit avez ; Car si me gart li sovrains rois , N' avoit a aler que deus mois Que nus mais garir nel peüst , Ains fust li termes qu' il morust . ” Seignor , einsi avons apris Ou li ensaignemens fu pris Que la roïne dist Cador . Il ne fust si liez por tot l' or Qui fust dusqu' en Carfanaon . Puis revait a son compaignon . Quant il i vint molt le conforte Por la novele qu' il aporte , Puis li a dite la raison Par coi il avroit garison . “ Compains , fait il , or remanez Et en espoir joie menez , Et je irai querre et savoir Se je porroie aïde avoir A Guignier vostre bele amie . Bien quit qu' ele ne laira mie Que por vos n’ i mete son cors . ” Atant se part de lui Cadors . O les hermites l' a laissié En l' ermitage ens el plaissié , Si lor prie quel gardent bien . Et lor prie sor tote rien Que nule chose ne li faille , Por qu' il la weille , qui li vaille . “ Molt par tans , fait il , revenrai Et guerredon vos en rendrai . ” Lors s' en parti li bons compains ; A la mer vint , s' est ens empains , Vers Cornoaille molt tost passe . Sa suer torva dolante et lasse , Car molt demenoit tristre vie . Quant voit Cador s' a grant envie De savoir tost la verité Se il avoit riens conquesté . Et lués qu' il li dist la novele Trop grant joie en a fait la bele ; Molt en a son cuer eslevé . “ Bele suer , fait il , j' ai trové La rien , je croi , que plus amez . ” - “ Ha , biax frere , ne me gabez . ” - “ Non faz je , par Dieu , dolce suer ; Ne vos mentiroie a nul fuer . Sachiez , j' ai trové Carados . ” - “ Ou , biax dols frere ? ” — “ Ens en un bos , Si se vit d' erbe et de rachine ; Se ne puet trover medicine , Belesuer , se par vos ne l' a . ” - “ Par moi , coment ? " Cil dit li a Le conseil tout a descovert , Et coment del serpent quivert Le porroit ele delivrer S' ele voloit son cors livrer . “ Frere , volentiers liverrai Mon cors , et lui deliverrai ; Car encor me sovient il bien Qu' il livra son cors por le mien . " N' ont mie fait trop lonc sejor Cadors et sa bele seror . L' endemain andui s' apresterent Et droit vers la mer s' en alerent . En mer entrent et mer trespassent , Et puis tote Bretaigne passent Tant qu' il ont trové la forest Qui les en maine sanz arest . Bien doit on amer tels amis , Qui por lor ami se sont mis En tel paine et en tel travail , Et l' amie qui fait le bail Por son ami et de son cors . Peu seroit Diex misericors S' il bien ne lor reguerredone . Et celi qui tant s' abandone Por son ami a grant torment Met soi molt perilleusement . A molt de femes seroit fort Que por son ami soffrist mort , Mais en cesti n' a nule rien De feme , ainz est toute de bien , Plus assez que ne vos puis dire . Molt par doivent estre plain d' ire Li fals amant et avoir honte Qui ne sevent qu' a amour monte , Car qui amours bien serviroit A loiauté pasn' i falroit , Car nus ne le sert en pardon , Ainz en a chascuns guerredon . Mais savez quefont fol amant ? D' amor mostrent molt bel samblant , Mais qui lor cuers volroit prover Lors i porroit noient trover . Molt bien se vait apercevant Amors de la gent decevant , Mais cil qui pas ne le deçoivent As grans guerredons s' en perchoivent . Cist n' ont mie amour decheüe Qui tante paine en ont eüe . Por amor et por compaignie Vienent tot droit a l' abeïe , Et quant on les ot percheü Si sont gentement recheü , Car d' aus molt honorer se painent Li hermite . Puis si les mainent Tot maintenant en lor mostier . Et quant Carados voit Guignier Qui tant avoit clere la face , Tel joie en a ne set qu' il face . De pitié comence a plorer Et puis grant joie a demener . De honte se voloit repondre , Mais amors le venoit semondre Qu' il ne se repost , ne ne fine De joie faire a la meschine . Et il a cest conseil s' acorde , Si fine toute sa descorde , Car por honte laissier ne velt . Car al plus tost qu' il onques peut , Con cil qui molt estoit grevez , S' est encontre li sus levez . Et quant il fu en son estant , De son estre vos di je tant Qu' il ert molt maigres et molt pales , Et s' avoit coteles molt sales Qu' il ot enprunté as hermites . Si ot botes non pas petites ; Desuer n' avoit pas esperons . Et s' avoit molt les chaperons Deus affublez por la froidour , Mautailliez et de grant laidour . Le front ot haut et la veüe Enfossee et la face oissue , Narrine large et maigre joe , Chief hurepé , parole roe . La barbe ot dusqu' a la poitrine , Bruque le dos et maigre eschine , Les chavex lons et enmellez Qui li pendoient sor le nez ; Et tot le cors , trestot por voir , Si sech c' on le peüst ardoir , Li serpens l' avoit si suschié Qu' il ot entor son bras lachié , Et povre ot eü norreture . Etquanques en lui ot Nature Formé , et sa grande biauté , Ot perdu par desloiauté De sa mere , et par le barat Son pere qui si l' ot fait mat . En tel point s' en vient a s’ amie Et si ne se ramembre mie De povreté qu' il ait eüe , Car ne porroit estre seüe Par moi la joie qu' il se firent ; Mais tot cil qui ainc joie virent Mener a deus amans ne faire , N' oïrent de greignor retraire . Solement tant vos en devis Cainc por l' oscurté de son vis , Por sa grant barbe , por sa crigne , Ne l' ot en vilté la meschine ; Ainz le baisa molt dolcement Et acola estroitement . Et por coi plus vos en diroie ? La moitié dire n' en porroie De la joie et de la dolor Qu' il orent andui por amour . Grant joie menerent ensamble , Et grant dolor ront , ce me samble , Por l' anui et por le contraire Que l' uns avoit l' autre fait traire . Carados molt se plaint et deut Por s' amie qui ensi velt Son cors a martyre livrer Por lui du serpent delivrer . Fait ele : “ Amis , ne doutés mie , Venue sui por vostre aïe . Sachiez , par Saint Pierre l' apostre , Mon cors i metrai por le vostre ; N' i a plus fors que d' atorner . ” Et cil qui l' en velt destorner Li dist : “ Ce ne puet avenir . Par Dieu , miex aim sels a morir Que vos face morir od moi . ” - “ Amis , par le foi que vos doi Et que je doi au roi celestre , Ce ne puet mais longuement estre , Ne je nel porroie soffrir Qu' ensi vos voie mais languir , Por que je garir vos em puisse . Miex aim que je od vos moruisse , Car trop ert mes cuers angoissous Se je i remaing aprés vous . Mais se vos morez , je morrai , Que sanz vos vivre n' i volrai . ” Et d' autre part Cadors parole A Caradot et molt l' acole . “ Compains , fait il , ele est ma suer ; Si ne volroie je a nul fuer Nequeele morust ne vos . Mais or faites itant por nos , Et por vos meïsme garir , Que vos vous veilliez consentir Que des deus cuveles entrez En l' une ; et en l' autre de grez La vostre amie [ i ] enterra Et le serpent conjüerra . Vers li tost en ira la beste Et au salt li tolrai la teste , Einsi vos en deliverrai Par aventure . ” — “ Et non ferai ! ” Et Guigniers ausi li dist lors : “ Faites ce que vos dist Cadors . ” - “ Je non , " fait il . " Vos si ferez . " - “ Mix aim morir vos i morez . ” - “ Si m' aït Diex li glorious , Jamais ne ferai rien por vos Se vos ne le faites por moi . ” - “ Amie , dont prenez conroi De querre l' appareillement ; Mais bien sachiez certainement , Se vos morez por moi garir , Que por vos m' estovra morir , Car trop harroie voir ma vie Quant je aroie mort m' amie . ” Et quant Cadors ot et entent Que Carados a ce se prent , Les cuves querre et emplir fait , L' une d' aisil , l' autre de lait . El lait fait entrer sa seror Toute nue sans nul sejor , Si que sor le bort la pucele De la cuve mist sa mamele . Et l' autre cuve estoit assise Pres qu' a quatre piez de devise , Qui de vin aigre fu emplie Tot cler , si c' onques n' i ot lie . En celi entra Carados Et dusqu’ al col i mist son cors , Si qu' en la cuve par dedens Estoit toz plongiez li serpens Qui li vins aigres frit et art ; Et la pucele est d' autre part . Ore orrez coment le conjure : “ O serpens de pute nature , Car esgarde ore mes mameles Qui tant par sont blanches et beles . Esgarde ma bele poitrine Plus tres plaisant que flor d' espine . Dont ne vois tu que cis vins aigres Te quist et come cil est maigres ? Bien vois qu' en lui n' as mais que prendre ; Tu ne t' as mais a lui ou prendre . Lais le , si feras molt grant sen . De son bras des or te descen Et a mes mameles te prens . Je te conjur , di va , serpens , De par le roi omnipotent , Que du bras mon ami descent . A mes mameles te vien prendre , Car durement sui blanche et tendre . Bien te porras en moi deduire , Car cil aisius te fait tot quire . " Et d' autre part tot li hermite Ont chanté de Saint Esperite La messe par devotion , Et sivirent porcession Et sont tot entour la pucele . Chascuns d’ ax Jhesucrist apele , Et font molt devolte oroison Que Diex sanz grant demoroison Le felon serpent si destruisse Que a l' un n' a l' autre ne nuise . Li serpens voit de l' autre part Que li aisiex le quist et art , Si sorvoit el lait la pucele Qui si le conjure et apele , Si voit qu' il n' a mais que suchier En Caradot . A deslachier Se prent du bras , et fait un salt Et par la mamelete assalt La pucele qui el lait ere . Molt pres de li estoit ses frere Qui le brant nu tin [ t ] en la main . Lors en fiert le serpent de plain Si que la teste li colpa . Et sa seror a cel cop a Le bout de la tete colpee , Que li serpens ot engoulee . Atout la teste serpentine Trencha le bout de la tetine , Mais la guivre a terre chaï Et Cadors molt bien l' envaï , Si l' a par pieces detrenchie ; Ensi a Caradot vengié . Et si sachiez que Carados Est lors de la cuve issus hors , Molt angoisseus de la pucele Qui blechie ert en sa mamele , Mais joieus ert molt por le wivre Dont il se sent sain et delivre . Cadors le prent et si l' embrache Et tel joie a ne set qu' il face , Et cil ausi de l' autre part ; Chascuns molt de baisiers depart . Carados cort a Guignier seure , Molt bel l' acole et ele pleure . Et Cadors la trait toute nue De la cuve et puis l' a vestue De ses dras molt riches et buens . Carados ra vestu molt buens , Mais que ce ne furent pas cil Qui trop estoient povre et vil Que li ermite li presterent , Mais uns autres li apresterent Qui molt par furent bufurent buen et bel . Li hermite et li damoisel Prenent conroi de la pucele , Si li ont liié la mamele . Un preudome laiens avoit Qui de medicine savoit Qui tel emplastre li lïa Par coi tost garie li a . Et del bras le bon Carados Ra tout jecté le venin hors Que la wivre i ot espandu , Car molt i a bien entendu . Et puis Caradot et Guignier Firent atyrer et baignier , Et molt a aise se demaine Chascuns d' ax toute une quinsaine . Molt firent Guignier de solas , Et tint son ami entre bras Par amor et par drüerie Molt sovent , tot sanz vilonie . Caradot ont fait rooignier , Laver et rere et bien pignier . Et bien vos di de verité Que tost recovra sa sancté , Si qu' en mains d' un mois se recuevre Du mal qu' il ot de la culuevre . Mais tant d' ensaigne en lui remist Que la endroit ou il le prist , Vos di je bien que il ot l' os Bien deus tans que aillors mains gros . Et por la menreté du bras Ot a non Carados Briebras , Car li lius del serpent i pert , Mais por ce pas plus febles n' ert . Cadors aloit vitaille querre Par les viles de cele terre . Luec se deduirent tant ensi Que novele d’ ax en issi , Si s' est par la terre espandue Tant que li rois l' a entendue A Nantes , qui molt s' en merveille . Par cel bois vait tant et oreille Qu' aventure issi li avient Que il a l' ermitage vient Ou Carados Briesbras sejorne , Qui por lui pas ne se destorne , Mais ausi tost com l' aperchoit , Cuert contre lui , si le rechoit Entre ses bras molt lieement , Si l' acola estroitement . Et chascuns qui est od le roi En fait joie tot endroit soi . Et de Guignier et de Cador , Tot por l' amistié Carador , A li rois si grant joie faite Qui ne porroit estre retraite , Ne je n' i weil plus arester . Li rois comande a aprester L' oirre , et q [ ua ] nt il sont apresté Ne sont iluec plus aresté . Mais sachiez quant d' iluec tornerent , L' ermitage tel atornerent Qu' ens el païs ne remest mie A cel tans plus riche abeïe , Car por l' amour de Carador I laissa tant d' argent et d' or Li rois , et tenemens et fiez , Qu' el mont n' ot gens plus aesiez . Atant se metent au chemin Droit vers Aquinparcorentin . Et que vos feroie lonc conte ? La s' asamblerent prince et conte De Normendie et de Bretaigne , D' Angau , de Poitau , et du Maine , Ou la parole orent oïe Qui mainte gent a resjoïe ; Que nus seus n' ose remanoir N' a borc , n' a vile , n' a manoir , N' en chastel , ne en fremeté , S' il ne [ ] laist par enfermeté , Qui eüst joie ne repos Dusqu' il ait veü Carados . Tel presse avoit a lui veoir , Car nel laissoient nis seoir Por che que lever le covint Contre chascun baron qui vint , Si qu' il le faisoient si las Que toz sozfrir nes pooit pas . Mais une nuit d' iluec se part , Si prist son chemin d' autre part , Car la guivre c' ot tant portee Li ot molt la force amortee . Durement l' ot fait affeblir , Poi pooit de travail soffrir . Mais si portoit tres grant honor A Cador et a sa seror , Si qu' il meïsmes l' adestroit . A Nantes sont venu tot droit , Ou li bons Carados sa mere Ala veoir qui enclose ere En la tour por sa mesprison , S' ot lonc trans esté en prison El Bouffoi ou fu enserree . Mais adonques l’ en a ostee Carados , qui molt s’ umelie Et doucement merchi li prie Por le mal que il li ot fait . . Ele l' en quite le mesfait , Et il requiert a la parclose Au roi qu' el ne fust puis enclose , Ains ala mont et aval Juant a pié et a cheval . Et bien sachiez , je ne di mie Qu' ele fust puis autrui amie , Car ainc puis ne mesfist al roi . De li ne dirai plus , ce croi , Car j' ai molt a dire autre chose . Carados Briesbras ne repose , Ains s' est hastez par grant vertu D' aler veoir le roi Artu . Et li rois se sire ensement En fu en molt grant pensement , Et s' a si parfait lor pensee Qu' il orent tost la mer passee Et sont venu en Engleterre . N' alerent pas loins la cort querre , Car ja li rois Artus savoit Que Carados trovez estoit Et qu' il estoit joians et fors , Si le vient veoir a effors . Lués c' ot oï qu' ert respassez , S' en ot al cuer grant joie assez Plus qu' il n' ot mais jor de sa vie , S' ot de lui veoir tele envie Qu' il dist que mais ne cesseroit Dusqu' il a Caradot venroit . Tant vait que Caradot encontre . Si sachiez bien qu' a cel encontre Ou li rois son chier neveu trove , N’ i a nul d' ax qui ne remueve Quanques il puet del cheval traire ; Si vait l' uns joie l' autre faire . A l' assambler tel joie font Que por nul home de cest mont Ne vos porroit pas estre dite . Chascuns de la maisnie eslite , Qui ainz ains tot i acoroient , De joie et de pitié ploroient . Si vos di bien qu' il se refont En joie du doel qu' eü ont , Car tant com l' ire fu plus fors En ert graindres li reconfors ; Car bien avient qu' aprez grant ire Sort de joie molt grans matyre . Molt durement fu liez Gavains De ce que Carados fu sains , Et mesire Yvains ensement . Mais ne weil faire alongement As paroles montepliier , Car de Cador et de Guignier Ont fait joie cil de la cort . Toz li mondes adont acort , Et Carados en fist ses noces , S' i ot assez mitres et croches . De la feste ne ruis conter , Qu’ a grant anui porroit monter ; Mais tant vos weil dire briement Qu' il sejornerent longuement Avec le roi en Engleterre . Aventures vont sovent querre Li vaillant chevalier hardi . De Caradot briement vos di , Qui mainte merveille trova Ou sa force puis esprova , Tant que rois Karados de Venge , Ses sires , morut en son regne , Si li laissa come a son oir . Mais ainz sa mort vos di por voir Que Carados vint devant soi , Et mena son oncle le roi Artu , qui bien la chose voit , Si l' en saisi si come il doit . Et Carados a pris a dire A son seignor : “ Por Dieu , biax sire , Li miens cuers et mes dols amis , En' a grant piece que vos dis Que je mie vostre fix n' ere ? Et por che que n' estes mes pere Sui molt dolanz , jel vos di bien . Et bien poëz croire une rien Car je n' ai soing d' autrui avoir , Autrui terre , n' autrui manoir ; Qu' en ma vie terre ne quier Tenir , se je ne la conquier , Car a molt vilain me tenroit Cil qui tenir le me verroit . ” Tel sont li mot qu' il lor disoit , Molt durement s' escondisoit ; Mais toute voie a quelque paine Rechut l' onor a bone estraine , Si l' en ravesti rois Artus . Et cil morut , qu' il n' i ot plus De ses jors . A molt bel atour Enterrerent son cors le jor . Carados ses oirs en demaine Grant dol tote la quarentaine , Car a l' entree del quaresme Trespassa il , par le mien esme . De lui ne vos doi plus conter ; A Caradot weil retorner , Coment il espousa sa feme , La suer Cador , la gentil feme , Guignier s' amie , la vaillant , La cortoise et la bien parlant , La sage , la tres bien aprise , Si com li contes le devise , Car ce fu la plus tres loiaus Qui fust contee en cors roiaus . Li contes dist que Carados , Qui tant avoit et pris et los , Se fist a Nantes coroner , Bele Guignier od lui sacrer , Car il l' amoit sor toute rien . Ainc puis ne pot garir si bien Del bras que ne l' eüst mains gros De l' autre assez , bien dire l' os . Por che que il li fu sechiez Et un petitet acorchiez , Ot a non Karados Briesbras ; Molt fu toz jors de grant solas , Vaillans et larges et cortois . UN jor aloit en bois li rois Pluisors muetes i fist mener Por corre a cerf ou a sangler . Li veneor lués descoplerent Aprés un grant cerf qu' il troverent , Qui en plaine craisse estoit lors . Li rois a l' oïe des cors Corut toz seus une viez sente , Mais maintenant une tormente Et une pluie teus leva Que li rois en fuies torna A un grant chaisne espés foillu Qui envers terre pendans fu ; Por esconser iluec se tint . De la roïne li sovint Qui ot perdu le boutenet De la mamele par somet . Que qu' il estoit en cel pensé , Si voit une molt grant clarté Qui parmi la forest venoit Tot droit a lui a grant esploit , Et ot un chant qui ert trop biax De totes manieres d' oisiax Qui od cele clarté venoient . Lonc lor nature tuit chantoient Li oiselet trop dolcement . Li rois molt ententievement La clarté qui vint esgarda , Tant que de lui molt s' aprocha . Il se tint cois , s’ a esgardé Et vit enmi cele clarté Un grant chevalier qui venoit , Et une pucele amenoit Sor une mule tote blanche . Li oiseillon de branche en branche Par desus lui vont voletant Et si tres dolcement chantant C' ainc nus si bel chant n' escouta . Par devant Caradot passa A la longor bien d' une espee , Et li rois dist sanz demoree : “ Sire chevaliers , Diex vos saut Et vos face joiant et baut , Et vostre compaignie bele , Car molt i a gente pucele . ” Cil ne li respont un sol mot , Ainz s' en passe oltre a l' ains qu' il pot , Et la pucele isnelement . Et li rois lués molt durement Hurte aprés lui des esperons . En la clarté et es dols sons Vait cil avant , et cil aprés En la pluie et el vent adés , Por che qu’ a lui se quide joindre ; Mais tant ne set hurter ne poindre Qu' en la clarté se puist embatre . Grans trois liues ou pres de quatre Le siut li rois a esperon Parmi la forest a bandon , Toz jo [ r ] z en la pluie et el vent , Et cil devant molt lieement En la clarté et el dolç chant Des oiseillons quel vont sivant , Tant qu' il vint fors de la forest , Et li rois aprés sanz arest . Si entrent en une valee Qui molt estoit et longue et lee ; Et si n' ert mie molt parfonde , Mais plus bele n' ot pas el monde . Ens en miliu un lac avoit ; Deus grans liues de le tenoit , Si ert toz roons a compas . Por voir vos di , que ne ment pas , C' une grant ferté ot assise Laiens enmi , si qu' a devise , Por rien que nus poïst veoir , Nel porroit il mix asseoir En tot le mont un sol chastel . D' un haut palis fort et novel Tout environ fermee estoit La mote ou la fertez seoit ; Et si avoit molt grans bretesches Bien pres a pres , hautes et fresches . Li hebergages la dedens Par fu si riches et si gens Que assez tost en mentiroit Qui tot le vos deviseroit , Qu' il i avoit chambres et sales Qui n' estoient ne viez ne pales , Ainz erent fresches et noveles De fust trop riches . Et chapeles I ot , et praiaus et vergiers Plantez de divers arbres chiers . Si n' estoit pas li chastiax wis De vïandes ne ( de ) deduis , Car il n' est riens qui plaire doie Ne bien faire dont on n' i voie Par la dedens a tel plenté Que chascuns a a volenté , Qui laiens est , ce que lui plest . L' entree devers la forest Estoit , et li pons torneïs . Ainc ne fu veüs ne oïs Nus si biax ne si bien ovrez ; Vint et cinc piez ou plus ert lez , Et lons pres de quatorze toises . Deus chaînes d' argent turcoises Ot fermees el chief del pont Dont en le lieve contremont . Une chauciee haute et lee , D' ambesdeus pars molt fors muree , Parmi le lac droit s' en aloit Del chief del pont qu' ele tenoit Desoz la forest a la terre . Li chevaliers qui devant erre , Ensi com vos oſ avez , Dedens la chaucie est entrez , Si s' en va oltre isnelement , Et li rois aprés durement . Mais ainc ne sot si tost aler Ne poindre aprés lui ne hurter , Que cil ne soit laiens venus Etpar grant loisir descendus , Qu' au chief del pont li rois venist . Encontre revient , si li dist : “ Caradeu , sire , bien veigniez . " - “ Sire , bone aventure aiez , Si n' avez vos pas deservi , Fait Karados , que je ensi Vos deüsse vos salus rendre , Que nis parler ne moi atendre Ne me volsistes huiporrien . " - “ Biax chiers sires , or sachiez bien Que cha vos voloie amener ; Por che ne voil a vos parler , Qu' autrement n' en venisse a chief . ” Et vallet salent derekief . " Caradeu , fait cil , descendez . ” - " Biax sire , se vos comandez , Vostre non me direz ançois . ” - “ Si m' aït Diex , par tans l' orrois , Biax sire dols , Aalardin Del Lac m' apelent mi voisin . ” - " Or descendrai je volentiers , Car vos estiez li chevaliers Que plus desirroie a veoir . ” Il descent ; cil le fait seoir , Et dui vallet l' ont deshouse , Et dui autre ront aporté Une roube de porpre fine , Forree estoit dedens d' ermine , Si li ostent les dras de bois . Vestir le fist tot a son chois Et bel et envoisieement Aalardins , et puis le prent Par le main , es chambres l' en maine ; De lui honorer molt se paine . Laiens ot dames et puceles A grant plenté et de molt beles ; Et si tost come il ens entra , Chascune encontre se leva Et dist : “ Caradeu , bien veigniez . ” Et il respont come ensaigniez A chascune si come il doit . Une trop gente en i avoit Qui estoit bele a grant merveille ; Une roube hermine vermeille D' un fres samit avoit vestue . Ele est vers Caradeu venue , Entre ses bras molt tost le prent , Si li dist debonerement : " Sire , vos soiez bien veignans . ” - “ Li verais Diex , li rois puissans , Dame , vos doinst joie et honeur . ” Sor un chier pale de coleur Dalez la dame s' est assis . Et el li dist : " Biax dols amis , La roïne Guigniers que fait ? De sa mamele com li vait ? Por vos en perdi un petit . ” - “ Dolce dame , voir avez dit , Molt en fist que loiax amie . A toz les jors mais de ma vie L' en amerai sor tote rien . " - “ Sire , ce sai je molt tres bien Que vos l' amez , et devez faire , Car molt est franche et debonaire . " Ensamble ont parlé et deduit , Tant que ce vint pres de la nuit Que Alardins laiens revint ; Un chevalier par le main tint . " Sire , fait il , or en venés ; Vostre mengiers est aprestez . ” Par la main le prent , si l' en mainne En la grant sale qui ert plaine De chevaliers et d' autres gens . Li mengiers fu et biax et gens , Si mengierent a grant loisir . On le fist hautement servir Et bel et bien et sanz dangier . Et quant ce vint aprés mengier , Si s' est li rois tantost colchiez , Qui estoit las et traveilliez , Et s' endormi trusqu' el demain . Tantost com le jor vit al main , Se chauce et vest isnelement . Aalardins li dist briement : " Sire , je vos di bien porvoir Qu' il n' a deduit ne chier avoir El mont dont çaiens n' ait plenté , S' est tot a vostre volenté . Ili a molt riches destriers Et berserés et bons levriers . De totes manieres d' oisiax I a trop riches et trop biax , S' en prenez tant com vos plaira ; Ja de rien ne m' en pesera . " Aporter li fist son escu ; D' or fin a une bende fu D' azur qui aloit d' en travers ; La guige fu d' un pale pers . “ Caradeu , fait il , biax amis , Il n' a ovrier en nul païs , Qui nule tel bocle feïst Por nule paine qu' il meïst ; Qu' autant come ors valt mix d' argent , Valt miex li ors , mien escïent , De la bocle de cest eschu Qu' autre ors , qu' il a si grant vertu : S' uns chevaliers avoit trenchie Del nez de lui l' une moitié , De l' or i meïst autretant . Il s' i prendroit de maintenant , Ne jamais nul jor n' en charroit , Ne nus oster ne l' en porroit ; Si l' avrez , s' il vos plaist , sanz ire . ” - “ Et je le prenderai , biax sire , Si vos en rent molt grans merchis . " — “ Caradeu , fait il , molt bien dis ; Bien sai ou ele ara mestier . " La bocle en fait lués errachier , Au roi bonement le dona Qui congié prent et s' en torna . S' est a ses homes revenus Qui cremoient qu' il fust perdus , Et par la forest le queroient Et por lui grant dolor menoient . Od als s' en vient a la roïne ; Par le pan del mantel hermine En une chambre la mena . “ Dame , fait il , mostrez me cha La mamele dont vos perdistes Le pomelet quant me garistes Del grant malage et del serpent . " Et el li mostre lieement . Caradeus la mamele esgarde ; Tot maintenant , plus n' i atarde , Le pomel de la bocle prist , Molt soavet isnel l' assist Sor la plaie sans plus atendre . A la char qui ert blanche et tendre S' ajoinst li ors tot maintenant , Et si devint d' autel samblant Come ele ançois esté avoit . Quant li rois Caradeus le voit , En son cuer molt grant joie en a . " Dame , tant com nus nel sara Que vos d' or aiez la mamele , Tant sarai je , amie bele , Que vos ne m' arés mesfait rien . Mais une chose vos di bien , Se nus fors nos dui le savoit , Mes cuers a toz jors vos harroit , Car lors avriiez trespassé Mon comant et ma volenté . ” - “ Chiers sire , por Dieu , dites moi , Je vos em pri en bone foi , En quel guise m' en garderai . ” - “ Dolce amie , jel vos dirai , Parmi le pis vos faisserez D' unes bendes que vos ferez , Que ja maistresse ne pucele Que vos aiez , ne damoisele , Ne vos aidera a faissier Ne au lever ne au couchier . Je vos desfaisserai la nuit Par grant amour et par deduit , Et refaisserai au matin Molt doucement et de cuer fin . " La roïne merchis li rent , Qu' il l' a conseillié bonement . OR rediromes chi aprés Aventures sanz nul relés , Con li rois Artus envoia A Caradot , si li manda Qu' a cort sanz nule essoigne alast Et la roïne od lui menast ; Et il si fist sanz contredire . Li rois Artus par son empire Ot trestoz mandez et semons Ses chevaliers et ses barons Qu' a lui fuissent a Pentecoste . La riche baronnie ajoste A icel jor a Carlion . Aprés la grant porcession Et aprés la messe demaine , En la grant sale qui fu plainne De chevaliers et de puceles Et de dames vaillans et beles , Artus li preus et li cortois S' ala seoir al maistre dois Ensi com costume estoit lors . Et Kex ist d' une chambre fors Et vient al roi et si li dist : “ Sire , sire , se Diex m' aït , Les graisles feroie soner , S' il vos plaisoit , por le laver , Car toz est pres vostre mengiers . ” - " Non ferez , Kes , biax amis chiers ; D' iaue doner ne parlez ja . Ma costume savez piech' a : Il ne m' avint enques encore , Non fera il , se Dieu plaist , ore , Que menjasse a cort que tenisse Devant qu' avenir i veïsse Merveille grant ou aventure . ” Que qu' il dist che , grant aleüre En la sale est laiens entrez , Sor un grant cheval , desfublez , Uns chevaliers , s' espee chainte . D' une escarlate en vermeil tainte Estoit vestus molt richement Et bel et acesmeement , Et a son col pendu un cor D' yvoire a riches bendes d' or Plaines de pierres prescïeuses Molt riches et molt vertüeuses . Devant le roi en est venus , Si est lués a pie descendus Et dist oiant toz hautement : “ Artu , sire , je vos present Cest cor qui Boënet a non . Riches est d' or et de façon , Mais plus est buens por autre rien ; Car par verité vos di bien , Faites le emplir de fontaine Ou d' une autre eve dolce et saine . Lués estera li mieldres vins Et li plus buens et li plus fins Qu' en troveroit en tot le mont ; Et trestot cil qui laiens sont I porront boire pres a pres , Et tuit aront de vin adés . ” - “ Par icel Seignor qui ne ment , Fait Keus , ci a riche present . ” Lors li redist li chevaliers : " Si m' aït Diex , biax sire chiers , Ja nus chevaliers n' i bevra Se s' amie trichié li a , Ou sa feme tot autresi , Que li vins n’ espande sor lui . ” - " Ostezl fait Keus li seneschax , Si m' aït Diex , sire vassax , Or valt molt mains vostre presens . " Li rois devant totes ses gens Fist le cor de fontaine emplir . Guenievre ne se pot tenir Qu' oiant toute la cort ne die : " Biax sire chiers , n' i bevez mie , Car c' est alcuns enchantemens Por faire honte a bones gens . Nus sages hom n' i doit ja boivre , Car molt en i porroit dechoivre Ou soi meïsme [ s ] ou autrui Et avoir honte et grant anui . ” Li rois en rïant li respont : " Dame , foiquedoi tot le mont , Je l' ensaierai toz premiers Voiant tos ces bons chevaliers . " La roïne l' ot , molt l' en poise ; Mais une parole cortoise Li respondi tot maintenant : " Or pri a Dieu le roi poissant , S' ainc a nul jor li fis proiere Que il amast ne tenist chiere , Se vos a boivre i ensaiez , Sire , que vos moilliez soiez . " Et li rois prent le cor atant , Boivre cuida , mais il espant Le vin sor lui tot a un fais Si quel virent par le palais . Et la roïne s' embroncha Qui grant ire et grant dol en a . Et Kex li dist : “ Ore est noax . ” Li rois ot honte et devint caus ; Bel se sot covrir et celer , Por ses gens qu' il ne volt trobler , Sa grant ire et son mautalent . Si li respont molt belement : " Seneschal , fait il , biax amis , De grant oiseuse m' entremis Quant je sor le pois la roïne I ensaiai , car sa haïne Ne volroie ( je ) avoir por rien . Par verité sai or tres bien Que Damediex ne le het mie Qui sa proiere a si oïe Com orendroit veü avez . Que sels n' i soie desjouglez , Tenez , s' ensaiez aprés moi Par l' amour et par la grant foi , Seneschal , que me pramesistes Quant mes hom liges devenistes . ” Atant le cor li baille et tent , Et Kex trestoz iriez le prent Con cil qui ne l' ose escondire . Toz eschaufez de honte et d' ire Envers sa bouche le tendi , Mais li vins sor lui espandi . Tuit s' en rïent par le palés Et si l' en ont gabé adés . Li rois meïsmes molt s' en rist Et en gabant molt bel li dist : “ Sire Ke , or somes nous dui . ” - " Voire , biax sire , encor encui Serons plus , se me volez croire . ” - “ Ou soit fantosme ou chose voire , Çaiens n’ a un sol chevalier Cui n' i coviegne a ensaier , Par lame Urpandragon mon pere . ” - “ Sire , fait il , donques i pere ; Jel baillerai cui que volrois . . Et si est il raisons et drois Qu' aprés moi l' ensait premerains Vostre niez , mesire Gavains . " - “ Dont li portez , " ce dist li rois . Et Keus vint a lui demanois , Si li met le cor en sa main , De vin tot sorondant et plain ; Se li a dit tot en rïant : " Or n' alez mie detrïant , Mesire Gavains , mais bevez Par le grant amour quedevez Le roi qui ensi le vos mande . ” - " Puis que me sire le comande , Sire Ke , je ensaierai Volentiers se boivre i porrai . ” Atant le cor met a sa bouche Et issi tost come il i touche , Le vin sor lui verse et espant . " Sire , or bailliez le cor avant , " Fait Keus , qui lors comence a rire . Et haut et bas trestot a tyre Par le palais grant joie en font ; Molt lié et molt joiant en sont Li rois et Keus audui ensamble . Mesire Gavains , ce me samble , Tent le cor monseignor Yvain Qui sist lez lui a destre main , Et li dist : “ Sire , ore i parra Comfaitement vos en charra . ” - “ Plus bel que ne vous en est pris , Fait mesire Yvains qui l' a pris , M' en avenra , ce quit por voir , Se loiautez i puet valoir . " Atant lieve le cor en haut ; Boire cuida , mais il i faut , Car li vins respant lués et verse Sor une roube qu' il ot perse D' un chier drap de Costentinoble . Puis n' i ot chevalier tant noble En toute la Roonde Table Qui n' i ensait , si n' est pas fable Que il trestot ne se moillassent , Ou volsissent ou ne daignassent . Tant ala li cors queil vint A Caradeu . Et quant le tint , Sachiez que durement douta ; Guignier sa feme regarda Qui dalez la roïne sist . La dame bien garde s' en prist Que ses sire por li doutoit , Et si tost come el l' aperchoit Si dist : " Sire , seürement Bevez . " Il boit si sainnement Que tant ne quant n' en espandi . “ Dame , fait il , vostre merchi ; Ainc mais nule dame a seignor Ne fist en cort plus grant honor Que moi avez fait , dolce amie . ” Atant ne remest li cors mie Con nel port par tot le palés , Si s' i ensaient tot adés De renc en renc li chevalier ; Si vos puis por voir tesmoignier N' i ot un sol ne fust moilliez . Molt par en est chascuns iriez Por Caradeu qui ot beü Que autresi moilliés n' en fu . La roïne en est molt dolente , Si est mainte autre dame gente ; Guignier en ont molt enhaïe , Et si li portent grant envie Por che qu' el dist “ seürement . " Tant par le heent mortelment Que tant ne heent rien vivant . Li graisle sonerent atant , Si laverent , puis sont assis . Si vos di selonc mon avis , Trop furent servi richement Et par loisir et lieement . Quant la cors ot trois jors duré , Li rois Artus a tant doné As chevaliers or et argent , Chevax et pales d' orient , Chieres caintures et aniaus Et affiches et chiers joiaus , K’ a grant joie tuit s' en revont Arriere es terres dont il sont . Li rois remest priveement . Si vos di bien veraiement Que Caradeu retenu a , Qui sa feme envoïe en a A l' ains qu' il pot en son païs . Si fist grant sens , ce m' est avis , Car bien savoit que la roïne Avoit a li molt grant haïne Por che qu' el dist “ seürement . ” Puis fu li rois molt longuement En grant sejor et en grant pes . Par ses meillors forés adés Sejorna tot l' iver entier Por deduire et por archoier . ET quand revint au tans novel Que dolcement chantent oisel , Si fu un jor el bos alez . De ses compaignons plus privez Mena od lui bien grant partie Por solas et por compaignie ; Car ainc n' ama a estre seus Si come or font li angoisseus Qui de larguece sont si wit Que ja n' ameront nul deduit Por ke lor coust nis une alie . Mais tels n' estoit li bons rois mie : Quant plus donoit et despendoit , Plus liez et plus joians estoit . Einsi com vos oï avez , En fu li rois el bois alez O ses compaignons archoier . A l' avesprer sanz delaier S' en revienent isnelement ; Devant molt envoisïement S' en vont li chevalier parlant . Sor un grant chaceoir ferrant Sist li rois . Desfublez estoit , Et une corte cote avoit Molt bien seant de grant maniere ; Et vint pensant toz sueus arriere , Siquetoz embronchiez estoit Por le pensé ou il estoit . Et en che qu' il ensi se tarde , Mesire Gavains se regarde , Sel voit venir sol et penser . Lués maintenant fist arester Ses compaignons et si se tint Tant que li rois pres de lui vint . Les lui s' acoste et tent la main , Sel prent tot en rïant al frain Et li dist : " Sire , dites nous , Por amour Dieu , que pensez vos ? Ne devez penser fors a bien , Car il n' a prinche terrïen En cest mont de si grant valor Com vos , ne qui tant ait d' onor ; Si en devez molt estre liez . ” Li rois respont come ensaigniez : “ Biax niez , se je jamais liez soie , Por voir vos di que je pensoie Qu' i [ l ] n' est nus rois el mont vivans Qui tant ait pris services grans De ses homes com j' ai des miens . Si seroit ore et drois et biens Que lor rendisse les desertes Des grans paines qu' il ont soffertes Por moi , dont je sui en haut pris . Biax niés , or si m' estoit avis Que molt peu valroit ma richece , Se je laissoie par pereche Les biax services a merir Mes preudomes , qui obeïr Me font par tout et honorer . Or vos di sanz plus demorer Qu' a Pentecoste tenir weil Molt greignor cort que je ne sueil , Et tant doner a toz et faire Que a chascun devra bien plaire , Et qu' il en soit liez et joians Et a toz jors mes bien weillans . ” Ses niez li respont toz premiers Devant les autres chevaliers : “ Beneois soit ichis pensez , Biax sire , ou vos estes entrez , Car il est si biax et si buens Qu' empereres ne rois ne quens Ne peüst mie mix penser . " - " Niez , dites moi sanz demorer Ou vos loëz que ma cort tiegne . ” - " Sire , a Carnevent , et la viegne Ensamble la chevalerie , Qu' en vostre roialme n' a mie Plus bel lieu ne plus riches sales ; Si est en la marche de Gales Et de la terre de Bretaigne . ” Li rois od tote sa compaigne S' en est venus molt lieement . Icele nuit demainement A li rois Artus comandé Que par letres soient mandé Li chevalier et li baron Par trestote sa region , Qu' a lui soient a Pentecoste . La grans chevalerie ajoste A Carnevent , ce m' est avis . HA , Diex ! de tant lontaig païs Li proisié chevalier josterent A cele cort et assamblerent . Venu i furent cil d' Yrlande Et cil d' Escoce et d' Yselande , Cil de Gales et de Galvoie , Une terre ou mains hom desvoie , De Logres et d' Escavalon , Et li Norois et li Breton , Li Danois et cil d' Orquenie . Ainc mais si grans chevalerie A une cort nus n' assambla Com li bons rois chi ajosta . Le jor de la feste honoree , Qua [ nt ] il ot corone portee A la haute procession , Li chevalier et li baron L' en amenerent lieement En son palais , et erranment Kex li senechax fist soner Les graisles et l’ eve doner . Si lava toz premiers li rois , Et en aprés al maistre dois S' est alez en haut asseoir , Si que tuit le porent veoir Cil qui laiens sont al mengier . Et li quatre cens chevalier , Trois mains , a la Table Roonde Si s' assistrent ; a la seconde Se sont assis li trente per . Li renc n' estoient mie cler Des autres chevaliers qui furent Assis par tot , si come il durent , Au dois et as tables par terre . Et Kex li seneschax va querre Le premier mes isnelement , Si en servi molt lieement Par tot einsi come il devoit . Et en ce que li rois mengoit , Vers la Table Roonde esgarde Com cil qui de tot se prent garde . Par aventure voit le lieu D' un chevalier vaillant et preu , Qui estoit wis et sanz seigneur . Pitié en a , et tel tenreur Que les lermes tot maintenant Li vont del cuer as oex montant , Que fors les en covint issir . Piteusement jecte un sozpir Quant del chevalier li sovint . Un coutel prent qu' Ionés tint , Qui niez le roi Ydier estoit Et devant lui adés trenchoit . Son vis embronche et si pensa , Et tout en pensant esticha Le coutel qu' il tint en sa main En la table parmi un pain . Son vis de son poing apuia Con cil qui ire et anui a , S' entr ' oublie par le penser Qu' il lait sa main aval couler Trusqu' a l' alemele trenchant . El pomel de la main devant S' est maintenant un poi navrez . Il voit le sanc , s' est rapensez . Le coutel laist , si empoigna La nape et si envolepa Sa main molt tost , que cil nel voient Qui par la sale aval mengoient . Puis rembroncha aval son chief Et entre el pensé derechief , Et tot adés en son penser Li veïssiez les oex larmer . Quant mesire Gavains le voit , Molt s' en merveille , et si a droit , Qu' a grant folie le tornoient Tot cil qui en la sale estoient . Lués s' est levez de maintenant , Parmi les rens s' en passe avant Tant que il vient devant le dois , Et voit qu' encor pensoit li rois , Si ne li velt un mot soner Tant qu' il voie son chief lever . Et en ce que son vis drecha , Mesire Gavains l' araisna Et molt belement li a dit : " Sire , sire , se Diex m' aït , Il n' est ne bel ne avenant Qu' aiez ire ne mautalent Dont vos doiés estre pensis , Voiant tans haus barons de pris Com entor vos poëz veoir . Molt vos devroit plaire et seoir Lor solas et lor compaignie . ” - “ Gavains , vels tu que je te die Dont ai esté pensis et mus , Et dont li pensers m' est venus ? ” — “ Oil , sire , je vos em pri . ” - “ Biax niez , ce saches bien de fi , Jel te dirai molt volentiers , Oiant toz les bons chevaliers . Li pensers si estoit de toi Et de maint autre que chi voi . Je pensoie a la felonie Dont tu es plains , et a l' envie Et a la traïson aperte Qui lonc tans a esté coverte . ” Atant se teut que plus ne dist . Et mesire Gavains rougist D' ire et d' angoisse maintenant . Par le palais sont tuit taisant ; Trop se merveillent durement Que li rois si vilainement A monseignor Gavain clamé , Oiant toz , traïtor prové ; Molt en sont tot irié vers lui . Et cil qui il ot dit anui Li respondi come il pot ains : " Sire , cist mos est molt vilains . Por vostre honor vos ramembrez Que ce est que vos dit avez , Oiant toz ceus qui sont çaiens . ” – “ Gavains , fait il , n' est pas noiens , Ains le redi encor por voir . Et bien repuet Yvains savoir Que tot ausi de lui pensoie Orains quant si pensis estoie . Chaiens n' ai un sol compaignon Que je ne ret de traïson Et de felonie trop grant . " Em piez salirent ne sai quant , Si lieve la noise el palés . " Seignor , dist Tors li fix Arés , Par vos sairemens vos conjur Que vos envers le roi Artur Ensamble od moi vos contenez Einsi con vos faire devez . De traïson toz vos apele ; Molt par a chi laide novele . ” Autretel dist mesire Yvains . “ Ha , Diexl fait mesire Gavains , A com grant joie fu jostee Ceste grans cors et assamblee , Et a quel dol el partira ! ” Li rois l' entent , si sozpira ; Puis dist : " Gavains , je t' ai dit voir . ” - " Biax sire , faites nos savoir , Por amor Dieu et por franchise , En quel maniere et en quel guise Somes felon et traïtor , Si nos arez jectez d' error , Et moi et toz les compaignons Que vos clamez a tort felons . " Li rois respont : " Quant le volez , Jel vos dirai . Or m' escoutez . Vos savez tuit certainement Que l' autr ' ier regna une gent Qui firent chastiax et citez Et fors viles et fremetez ; Et le grant Chastel Orgueillous Fermerent il encontre nous . Quant nos en oïmes parler , Ainc ne m' i laissastes aler Tant que vos i fustes alé , Si ne fu mie par mon gre . Iluec perdi tant de mes gens Qu' encor en est mes cuers dolens ; Li pluisor i furent ocis , Et si en i ot alcun pris . Il prisent un mien compaignon , Trois ans l' ont tenu en prison ; S' en ai al cuer molt grant dolor , Cainc ne vi chevalier meillor . Trop par iert preus a desmesure , Et biax de vis et de faiture , Et por conseil doner molt sages . Orains quant toz cis grans barnages Se fu assis chi por mengier , Je vi le lieu au chevalier Qui remest wis et sanz seignor . De l' angoisse et de la dolor Oi si le cuer serré et noir , Quant ne le vi el renc seoir , Que par poi je ne fui desvez . Por che , seignor , vos ai retez Tous ensamble de traïson . Gifflés li fix Do a a non Li gentius hom , li chevaliers . Passé a ja trois ans entiers Qu' est en prison en une tour ; S' en estes trestuit traïtor De vostre compaignon laissier Trois anz sans querre et sans cerchier . Et je qui vos en ai blasmez Sui molt plus traïtres assez , Quant onques oi corone en teste Ne menai joie ne tieng feste Devant que je de voir seüsse Se jamais avoir le peüsse , Ou se il est ou mors ou vis . Or l' ai si en mon cuer empris , Foi que doi le seignor celestre Qui m' a doné honor terrestre Et roialme et terre a tenir , Por rien qui m' en doie avenir Ne lairai que ne l' aille querre , Ja n' ert en si lontaine terre . Car bien vos di tot en apert Que rois qui si preudome pert Par malvestié ne par perece N' a droit en terre n' en hautece , Ne puis ne devroit un jor vivre Que son preudome ne delivre , Quant il por lui est encombrez Et tenus et emprisonez . Oiant vos toz en faz un veu Que je ne girrai en un leu Que une nuit , tant que sarai Se il est mors ou jel rarai . ” Tuit escrïent communement : " Ore ait dehé qui se desfent , Sire , de ceste traïson , Car vos avez droit et raison . Par grant perece avons laissie Que ne l' avons quis et cerquié , Biax sire , au Chastel Orgueillous . ” - " Seignor , bien vos di a estrous , Fait li rois , je movrai demain ; Mais foi que je doi Saint Germain , Par grans sens aler m' i estuet , Car force riens valoir n' i puet . " - “ Voirs est , fait mesire Gavains . Biax sire , toz en sui certains Que li pas sont molt encombrous Entrusqu' au Chastel Orgueillous ; Et s' i a bien quinse jornees , Ainc si grans ne furent alees ; La verité vos doit en dire . Et quant vos serez la , biax sire , S' arez a chascun jor bataille A tans quans , bien le sai sanz faille , Un contre autre , cent contre cent En i troverez voirement . S' aiez bon conseil a l' aler Quels gens vos i porrois mener . ” — “ Seignor , or mengiez , fait li rois , Et puis aprés lués demanois Par vos consaus esgarderai Cui je menrai ne qui lairai Por garder ma terre et ma gent . ” Atant mengierent molt briement Par le palais grant et petit . Et ensi tost com li rois vit Que lieus et tans fu de parler , Si comanda napes oster Et l' en si fait sanz demoree . Si ont aprés l’ eve donee , Et puis aporterent le vin En molt riches colpes d' or fin . Quant ont beü par toz les rens , Lués erranment , si com je pens , Salent en piez sanz atargier Plus de troi mile chevalier , Qui tuit crïent merchi au roi Qu' en cest oirre les maint od soi , Car molt volentiers i iront . " Cil cui mi baron looront , Seignor , dist li rois , g' i menrai ; Et les autres comanderai Mon roialme tenir en pes . ” Rois Urïens parla aprés , Devant les autres toz premiers , Car molt ert sages chevaliers : " Ne vos a mestier , sire rois , A mener loing trop grans harnois . Menez un poi de bone gent , Si volra mix , mien escïent , Et si rarons ainz le prison , Gifflet nostre bon compaignon . Menez de vos gens les meillors , Si vos sera trop grans honors Et ses en arez ains matez . Sol a sol vos i combatez ; Tels i charra , je quit , des lor Qui vos fera quiter le jor Gifflet le preu et le vaillant ; N' en doutez ja ne tant ne quant . Je ne vos sai plus que loër , Mais comandez a atorner Gens qui iront ensamble od vos . ” Et dit li rois : “ Qu' en dites vos , Seignor ? qu' a vos consaus m’ atent . ” ( Lors li respont premierement ] Li rois Ydiers , et li dist : " Sire , Nus ne vos doit loër ne dire Se le mix non que il sara . Dehez ait qui ja vos donra Conseil ou vos n' aiez honor . Je sai molt bien que li pluisor Volroient avec vos aler , Et se vos les volez mener , Sire , vos ne ferez pas bien ; Mais creez le roi Urïen , Qu' il vos a bon conseil doné . Ce vos di bien por verité . " - “ Certes , fait mesire Gavains , Cil seroit musars et vilains Qui autre conseil li donroit . ” Chascuns dist : " Au gre le roi soit . Mener puet ces que lui plera , Et les autres en pais lera . " - “ Bien avez dit , ce dist li rois . Alez a vos hosteus manois , Si vos appareilliez d' errer . Et je ferai ja aprester Chascun un gonfanon de soie A ces que menrai en la voie . ” Com dit , si font : tot s' en tornerent A lor hosteus , si s' atornerent . Et li rois envoiés lor a Lor gonfanons , si lor manda Qu' au matynet , sanz nul arest , Fuissent trestot monté et prest . QUE vos iroie plus contant ? L' endemain a soleil levant Furent li chevalier armé Si com li rois l' ot comandé . Devant la sale , ce me samble , Sont tuit venu monté ensamble Cil qui orent les gonfanons . Or vos dirai de toz les nons : Il i fu mesire Gavains , Li rois Ydiers , Guengasoains , Kex , et Lucans li bouteilliers ; Tors fu li sistes chevaliers , Saigremors , et Mabonaigrain Qui niés estoit le roi Quirain . Huit en ai nomez , ce sai bien , Od le fil le roi Urïen . Nuef sont a Lancelot qu' i fu , Et dis a Ydier le fil Nu . Le Lait Hardi ont por onsain , Et au conte Doon l' Aiglain Sont doze , qui molt sont cortois . Et Galegantins li Galois , Od le preu Caradeu Briefbras Qui molt estoit de grant solas ; Vos di por voir quatorse sont . Li bons Taullas de Rogemont Refu sans faille li quinsains ; Tant en i ot , ne plus ne mains . Devant la sale armé estoient , Et en che que il atendoient Le roi , et il s' en ist armez D' une chambre , si est montez . Si vos di , al mien escïent , C' ainc mais nus rois si richement Ne fu armez , ne n’ iert jamais . Trusqu' a l' issue del palais La roïne le convoia . Puis prent congié , si s' en torna ; Ses compaignons fait arouter , Si comence lués a errer A l' ains qu' il puet si droite voie . Mais si grans pueples le convoie Qu' a grant paine s' en puet partir Ne de la vile fors issir . Et quant trois liues ot alé , Si s' arestut enmi un pre . Iluec est de ses gens partis , Qui tuit dolent et a envis Vers la cité s' en retornerent . Et li rois et li quinse errerent , Si trespasserent le païs De Bretaigne , ce m' est avis . Molt esploitent de chevalchier . Un jor fu li rois sans mengier Issus d' une molt grant forest En unes landes de genest . Li solaus fu chaus et ardans , Et la lande trop gaste et grans . Li chaus ot le roi si maté , Avec che que il ot juné , Que de repos mestier eüst Qui un bel lieu trover peüst . Par aventure si troverent Un grant arbre ou il s' aresterent ; Desoz avoit une fontaine . Por la chalor et por la paine Lor mains et lor chiés desarmerent , Lor vis et lor bouches laverent . Et si sai bien que de mengier Eüssent tuit molt grant mestier , Mais bien vos di qu' il n' rent coi , Si en sont iriéporle roi Cui li juners faisoit molt mal . Desoz la forest loinz aval , Mesire Gavains esgarda Enmi la lande , et si mostra Le seneschal une maison De glui bien fertee environ . " Keu , fait il , al mien escïent , En cel toitel laiens a gent . " - “ Voire , fait Keus , g' i weil aler Savoir se porroie trover Vitaille , et vos m' atendez chi . ” A itant d' ax se departi Et droit a la maison ala . Une vielle dedens trova , Mais de che que il i queroit N' i trova rien , qu' il n' i estoit . Et la vielle li conte et dit : " Sire , se Damediex m' aït , Il n' a se landes gastes non Bien vint liues chi environ , Ce sachiez bien , fors sol que tant Que li rois de Meliolant Ferma la jus , sire , soz plest , Une maison por la forest . Ilueques vient assez sovent O ses muetes priveement . Hebergiez bien i seriiez , Sire , se vos l' i troviiés . Et de cel arbre la devant Verrois la maison el pendant . " Li seneschax s' en va lués droit , Si com la vielle li disoit . Le rechet voit qui fu fermez De vergiers , de vignes , de pres , De molins , d' estans , de terriers , Et de palis et de viviers ; Et enmi si ot une tour , Ja ne demandissiez meillor . Onques trusque la ne fina Li seneschaus , et trespassa Le grant chaucie et le postis Et le maistre pont torneïs . Au pié de la tor est venus , Si est maintenant descendus , Mais il n' i troeve home vivant A cui les noveles demant Qui laiens est ne qu' il i a . En une sale s' en entra Qui molt fu haute et longue et lee . A une large cheminee Voit un molt bel fu alumé , Et si n' i a home trové Fors un sol nain qui rostissoit Un paon qui molt cras estoit . Ainc mieldres ne fu esgardez , Et si estoit molt bien lardez En un gros espoi de pomier ; Li nains le seut bien tornoier . Kex erranment se trait avant , Et cil li fait molt lait samblant . " Nains , fait li seneschax , di moi Se çaiens a home fors toi . " Ainc li gars ne volt mot soner . Tot maintenant l' alast tüer Kex , s' il n' i criensist honte avoir ; Mais il set bien trestout de voir Que ce li fust trop grans viltez . " Malvais nains , fait il , bocerez , Je ne voi en ceste maison Ne mais que toi et cest paon Que j' avrai ja a mon disner ; Et cil qui en volrai doner En aront ausi voirement . ” - “ Si m' aït li rois qui ne ment , Fait li nains , ja n' en mengerez , Ne autrui n' en departirez . Cest hostel vos lo a widier , Ou , ce sachiez bien sanz quidier , Ja en serez jectez vilment . " De ce pesa Ke durement ; Avant alaporlui ferir , Del pié le fait lués si fatir Au piler de la cheminee La place en fu ensanglentee . Por la chalor del fu saina Li nains , et durement crïa , Car grant paor ot de morir . Lors oï sor senestre ovrir Li seneschaus hastivement Un huis qui flati durement , S' en issi fors uns chevaliers Qui molt ert grans et fors et fiers Et molt tres biax et avenans , Si n' avoit pas plus de trente ans . D' un fres samit avoit blïaut , Forré d' ermine por le chaut . N' ert pas lons , mais lez et panus Estoit , si ert molt bel vestus . Chauciez estoit molt cointement , Si vos di bien veraiement Chainture ot bele a membres d' or ; Ainc n' ot si riche en nul tresor . Tos desfublez fors s' en issi Et sambla bien home mari . Un bel coler de soie tint D' un levrier qui aprés lui vint . Et quant il vit le nain sainier , Si a lués dit sanz atargier : “ Vos qui cha sus estes montez En ceste sale toz armez , Por qu' avez mon sergant tüé ? " - “ Ichis sergans ait hui dehé , De maintenant Kex li respont , Qu' il n' a si tres felon el mont , N' ausi mal fait , n' ausi petit . ” Li chevaliers respont et dit : " Par toz sains , je vos oi medire . " - " Et si vos en clamez , biax sire , Ce li a dit li seneschaus , J' ai veü mains cointes vassax D' autresi nobles come vos ; Vilains estes et anious . Se jou ai feru cest garçon , Qui rostissoit chi cest paon , Si en parlez si noblement . ” Et il li redist franchement : " Sire , vos ne dites pas bien , Mais , por Dieu , vos di une rien , Que vostre non me daigniez dire . ” Kex li respont par molt grant ire : “ Jel vos dirai molt volentiers . A cinc cens meillors chevaliers De vos l' ai dit , si m' aït Dex . Sachiez por voir que j' ai non Kex . " - “ Certes , sire , je doi bien croire Que ceste chose est fine et voire , Qu' a vostre parler simplement Vos puet on conoistre erranment . Li gars vos vea le paon ; N' est pas costume en ma maison Qu' en i doie veer vïande A nului puis qu' il le demande . Del paon arois vostre part Ja molt par tans , se Diex me gart . ” Atant atot l' espoi le prent , Si le lieve en haut durement . De grant force et de grant vertu En a monseignor Ke feru , Sique par poi ne le tua . Et savez ou il l' asena ? El col , si que chaïr le fist ; ; Ainc n' ot si bon pié quel tenist . Li sains del paon li coula , Si come il parti et creva , Parmi les mailles del hauberc , Que puis en ot un molt lait merc El col toz les jors de sa vie Mesire keus dusqu' a l' oïe . Adont jecta li chevaliers Le paon a ses deus levriers , Et dist : “ Sire Keus , levez sus ; C' est vostre pars , n' en arez plus . Por Dieu , fuiez vos devant moi , Trop sui iriez quant je vos voi . " Adont vinrent molt bien armé Doi serjant qui l' en ont mené . El cheval monte et s' en torna , Le pont et la lande passa Et si est la tot droit venus Ou li rois estoit descendus . Si compaignon ont demandé : " Seneschal , avez rien trové De ce que vos alastes querre ? ” - “ Seignor , je non . Trop male terre A chi por trover a mengier ; Molt nos estuet ainz chevalchier Que nos puissons trover hostel Ne a mengier ne un ne el , Si c' on le m' a conté et dit . " Gavains respont lués et si rit : “ Certes , cil qui parla a vos Vit de vïandes come nous ; Sanz viande ne maint il mie En ceste grant lande enhermie . " - “ Par ma foi , non ce respont Kex , Mais si voirement m' aït Dex , Bien le vos di tot a estrous , C' est uns vassax si orgueillous Qu' il ne nos hebergera mie Por rien nulequeli die . ” Li rois dist : “ Molt est dont vilains . Je lo bien qu' a lui aut Gavains . Biax niez , fait li rois , alez i , Et nous vos atenderons chi . ” Et Gavains monte maintenant . Que vos iroie plus contant ? Fors qu’ al rechet est venus droit , Et quant li chevaliers le voit Merveilleuse joie li fist . Son non demanda , cil li dist Por voir que Gavains l' apeloient Trestot cil qui le connissoient . Aprés li conte son besoign , Et dist : “ Li rois n' est mie loing , Ainz velt avec vos hebergier . Iche plaist molt au chevalier , Et si li dist : “ Biax sire , alez Por le roi , et si l' amenez . ” Et il tot poignant s' en reva , Od lui a l' ostel l' amena ; Mais ains qu' il fuissent ens entré Furent li estanc tuit crevé . Por joie et por honor del roi Fist li chevaliers grant conroi ; Molt le rechut a grant honor Et le mena sus en la tour . Li levrier encor i estoient Qui la char del paon mengoient . Li rois en regarde Taullas Et dist : “ Par le cors Saint Thomas , Cist dui levrier sont mix digné Que nos n' avons jehui esté . ” Li chevalier [ s ] l' ot , si s' en rist ; Kex le vit bien , mais mot ne dist . D' iluec sont en la sale entré , Et quant il furent desarmé Si fu li mengiers aprestez . Toailles blanches et pastez Fist li chevaliers aporter . Aprés disner les fist laver Lor chiés et lor cols et lor piez Qu' il avoient molt camoissiez . Puis les colchierent sor biax lis Covers de coltes de samis , Si comencierent a dormir Dusqu’ al demain sanz resperir , Mais lores furent esveillié . Lor disner ot appareillié Li ostes a molt grant plenté Quel fait de bone volenté . Et il s' assisent lieement Et furent servi richement De pluisors mes . Anuis seroit Qui toz les vos deviseroit . De l' arsure le seneschal Rïent entr’ ax molt li vassal , Car li nains ne lor valt celer , Ains en comencha a parler . Jamés par Ke ne fust seü S' il ne l' eüst amenteü , Car il le celoit plus que nus , Et li chevaliers encor plus . Toute la nuit molt le gaberent Si compaignon et dejouglerent , Et tant qu' il alerent couchier . Au matinet sanz delaier Leva li rois au fil del jor , Et tuit li autre sanz sejor ; Puis se sont maintenant armé . Son hoste a li rois merchïé Del bon hostel qu' il li ot fait . Que vos en feroie lonc plait ? Li rois li dist : “ Ne me celez Coment vos estes apelez . " — “ Sire , j' ai non Ydiers li biax ; Sire , si est miens cist chastiax . ” Puis prïa bonement le roi Par amor qu' il le maint od soi . Et li rois dist qu' il ne pooit Mener fors ceus que il avoit Esmus od lui de son païs . Lors prent congié , ce m' est avis , Del chevalier et si s' en torne , Qu' en son hostel plus ne sejorne , Ains s' en va od ses compaignons . LI romans est hui mais trop lons , Mais je le vos weil abregier . Deus jors oirrent puis sanz mengier , Car ainc ne porent lieu trover Ou il preïssent un disner N' ou il peüssent hebergier , Ains lor covint a chevalchier Trusqu' au vergier des aventures Ou l' en les trovoit sovent dures . La mengierent od les renclus , Dont il i avoit cent et plus . Ne me loist or paschi a dire Les merveilles del chimentire , Car si sont diverses et grans Qu' il n' est hom terrïens vivans Qui poïst pas quidier ne croire Que ce fust onques chose voire Por qu' il ert fais ne establis . Chi n' ert mie li contes dis Dont les sepoltures estoient , Ne l' usage que i tenoient Li renclus ; quar trop longuement I metroie , al mien escïent , Devant que lieus et tans sera Que l' en dire le vous devra . Mais tant vos di de verité Que quant li rois ot sejorné Deus jors au vergié esgarder , Au tiers s' en vait aprés disner . Et l' endemain qu' il est meüs S' a tant alé qu' il est venus Et entrez en si bele terre Qu' il n' esteüst plus bele querre , De pres , de forés , de vergiers Plantez de divers arbres chiers . Par la forest estoit creüe L' erbe si tres vers et si drue Que dusqu' as ventres des chevax Lor venoit et dusqu' as poitrax . Sor une route defoulee S' embatirent vers la vespre [ e ] . L' erbe qui si grans ert creüe Estoit contre terre abatue Et des chevax route et trenchie . De le duroit plus d' une archie Li fouleïs de la grant route . Li compaignon le roi sanz doute A cent ou a plus les proisoient Ciax qui par iluec s’ en aloient . Mesire Gavains dist al roi : " Biax sire , fait il , sivez moi Ceste grant route od vostre gent . G' irai avant premierement Por enquerre et por demander Se porrions hostel trover Anuit chi pres a hebergier , Car nos en avons grant mestier . Mais , biax sire , ne laissiez mie La route que que nus vos die . ” Atant s' en est tornez poignant , La route siut qui va devant Molt tost et molt hastivement . N' ot pas chevalchié longuement Quant de la forest fors issi . En un tertre avant lui choisi Les gens a cheval qu' il sivoit ; Bien pres de cent chevaliers voit Parmi le costal behorder . Adont se hasta molt d' aler ; Le val avale , el pui monta , Onques nul home n' i trova . Mais par desoz voit un chastel , Onques n' avoit veü si bel , Sor une grant riviere assis . Ne sai coment jel vos devis , Car anuit aconté n' aroie La façon , ne je ne saroie ; Mais tant vos en dirai sanz plus , Si riche chaste [ l ] ne vit nus . Atant mesire Gavains voit Une fontaine qui coroit ; Iluec trova deus damoiseles En blïaus de porpre molt beles ; Deus justes de fin or tenoient , De cele eve puchié avoient . Mesire Gavains dist en haut : " Puceles , Damediex vos saut Et vos otroit bone aventure . " Eles respondent a droiture : “ Biax sire , Diex vos beneïe . " — “ Puceles , ne me celez mie , Par cele foi que moi devez , Qu' a en ces justes que tenez . ” Fait l' une : " Celer nel vos quier ; Ce est aigue al bon chevalier , Qui ja en lavera ses mains . ” - " Par foi , fait mesire Gavains , Cortoisement l' avez nomé , En sen non a molt grant biauté . ” L' autre puce [ le ] a lués parlé : “ Sire , fait l' autre , el dist verté , C' ainc ne vi si buen ne si bel ; Vez ou il entre en cel chastel . " Mesire Gavains se hasta Tant qu' a eles plus ne parla , Ainz est oltre le pont passez Et laiens el chastel entrez Parmi la porte maintenant . Ainc mais nul jor en son vivant , Puis cele eurequeil nes fu , Ausi bel chastel n' ot veü , Ne ne verra jor qu' il soit vis , Come cil est , ce li est vis . Toutes furent encortinees De riches cortines ovrees Les rues par ont il passa ; Estrangement se merveilla . Pales avoit tot environ , Chascuns de diverse fachon . De lonc en lonc parmi les rues A mesire Gavains veües Riches tables a changeours . Sor tapis de maintes colors Voit vaissele d' argent et d' or , Ainc n' ot si riche en nul tresor , Coupes , hanas , et escüeles ; Onques mais n' ot veü si beles . Esterlins , porpres , et besans , Deniers de muce et d' aufricans , De totes monoies i voit ; A grant merveille le tenoit . Par les osteus voit vair et gris Tant qu' il n' en set dire le pris , Et voit toz les huis desfermez , Mais de che est molt trespensez C' ome vivant n' i a trové . En soi meïsmes a pensé Qu' il vont convoier lor seignor Au petit chastel par honor , Qui estoit en la vile entrez Od la route c' oï avez . Droit au petit chastel en va , En une riche sale entra Qui molt estoit et riche et lee ; Bien duroit une arbalestee . Touailles avoit sor les dois ; Ainc ne menga ne quens ne rois Sor dobliers ausi bien ovrez . Li mengiers fu toz aprestez , Et li pains et li vins ja mis Desor le dois , ce n' est avis , Mais il n' i ot home vivant . En unes loges par devant Vit sor graals d' argent ester Plus de cent testes de sangler . Li poivres estoit par dalez Toz pres et toz escüelez . Mesire Gavains l' esgarda , Sa main lieve , si se saigna ; Mais il ne velt plus demorer Quant il ne trove a qui parler . Parmi le chastel en reva ; Au chief del pont trover quida Les puceles qu' il ot laissies , Qui les justes orent puchies Dont vos m' oïstes or conter , Mais noiens fust d' eles trover ; Molt li pesa quant il nes vit . A soi meïsme pense et dit Qu' eles li eüssent conté De chief en chief la verité Ou li sires alez estoit Qu' entrer laiens veü avoit . Molt i pense , molt se repent Qu' il n' i parla plus longuement . Iluec ne fait plus lonc sejor , Ainz se met molt tost el retor , Si est contre le roi alez ; Ainc ne fu ses frains retirez Tant que il est venus a lui . “ Biax niés , fait il , arons nos hui Ostel ou puissons hebergier ? Molt en arions grant mestier . " - “ Biax sire , or ne vos dementez , Que a mengier arois assez , Ce li dist mesire Gavains . Fait Kex : " Cis mos n' est pas vilains . Et j' asserrai premierement Devant le roi molt lieement Le suen mes , et puis lués aprés Devant toz les autres adés . " - " Ke , mesire Gavains respont , Ne querrïez por tout le mont Le merveille que j' ai trovee . ” L' aventure lor a contee Tout ensi come il le trova , Et tant qu' el chastel les mena . Quant il vinrent laiens es rues , Des richoises qu' il ont veües Se merveilla trestoz li rois . Adont dist Keus un mot cortois : " Chastiax , qui porter vos peüst , Ja voir laissier ne vos deüst . ” Au chastelet sont tuit alé Et ens tot a cheval entré En la grant sale maintenant ; Mais n' i trovent home vivant A cui il peüssent parler , Ne il n' i püent rien trover Que il doingnent a lor chevax . Lors dïent qu' il seroit grans max S' il les laissoient jeuner . Et li rois dist : " Aprés souper Nos en irons , se le loëz , La fors gesir en ces biax pres . ” A cest conseil se sont tenu Et sont maintenant descendu , Et aresnerent par les frains A branches de cers et de dains Lor destriers , puis se desarmerent . Lor chiés et lor mains si laverent A uns bachins de fin argent . Li rois s’ asiet premierement Et puis se sont li autre assis . Kex a le premerain mes mis Devant le roi sanz demorer , Une grant teste de sangler Qu' il aporta molt lieement . Et lués aprés delivrement A chascun la soie dona , Et distque cil qui s' en plai [ n ] dra En avra a molt grant plenté . “ Li mengiers ne m' a rien cousté , Si en donrai molt largement . Si vos di bien certainnement , Se poïssent nostre destrier Grans testes de sangler mengier , Cis hosteus ne fust pas guerpis Mais hui , car je voi molt biax lis En cele chambre bien covers . " Parmi un huis qui’ st entr' overs Garde tantost , si a veü Mesire Gavains un eschu A une cheville pendant . D' une fort lance roide et grant Ot parmi l' escu un tronchon Atout un riche confanon . Si vos di bien par verité , Si tost come il l' a avisé , Toz li sans li bout et esmuet . Sanz dire mot , a l' ains qu' il puet , Del mengier se lieve a esploit Et jete un coutel qu' il tenoit , S' a son cheval estroit cenglé Et ra molt tost son chief armé . Sor un banc les le dois s' asist Et dalez lui son escu mist . Li rois molt grant merveille en a . Li uns a l' autre en conseilla : “ Ha , Diex ! qu' a mesire Gavains ? " Chascuns volsist estre certains Por coi il s' est si tost armez . Tuit quident ce soit vanitez , Por che que jeuné avoit , Que li cerviax troblez li soit Et esmeüs por la chalor Que il ot fait trop grant le jor . Molt par en sont tuit esbahi , Car il n' ont veü ne oï Rien por qu' il se deüst armer , N' il nel savoient deviner . Li rois li a dit simplement : " Biax niez , nel me celez noient Por qu' avez guerpi le mengier . Molt nos faites toz merveillier De ce qu’ estes armez ensi . Dites le moi , je vos en pri , Se vos avez rien se bien non . ” - “ Certes , sire , fait il , je non ; Fors sol itant que vos hastez De mengier , se vos point m' amez . ” - “ Coment ? ce dist li rois , sanz vos ? Si avez juné come nous . Mengeroie ? Non ferai pas . Si m' aït Diex et Saint Thumas , Mengiers nul bien ne me feroit . " - “ Sire , si n' avez mie droit , ” Mesire Gavains li respont , " Car por rien nule de cest mont En cest hostel ne menjeroie , Ne liés ne haitiez ne seroie , Tant par i has a demorer . Mais je vos pri molt de haster , Sire , por Dieu , et de mengier . ” Et li rois sans plus atargier Jure oiant toz molt durement Le glorïeus roi qui ne ment , Que il por rien ne mengera Devant a che que il sara De chief en chief la verité Por qu' il avoit son chief armé . " Sire , fait mesire Gavains , Molt seroie fols et vilains Se por tant d' affaire conter Vos faisoie hui mais jeuner . Certes , sire , je vos dirai Por voir , que ja n' en mentirai . VOS savez bien c' or a dis ans Que vostre ost ert et fiers et grans Devant Branslant tout environ . Maint roi , maint prince , maint baron Avoit od vos devant la vile , Et chevaliers plus de vint mile . Dedens en ot de molt haus pris A grant plenté li sires mis Qui en tenoit la seignorie . A un main orent estormie Nostre ost el point de l' ajorner ; Je n' oi loisir de moi armer Por le cri que j' oï si grant , Ainçois sailli de maintenant Sor un cheval toz desarmez . Tornai au cri qui ert levez , Ving apoignant grant aleüre , Mais ainc de tote m' armeüre Fors sol mon escu n' en avoie , Et une lance que tenoie ; Et ensi des tentes issi . Assés pres devant moi choisi Cels dedens qui s' en retornoient Od le gaaing que fait avoient . . Les porsivi , si fis folie ; A poi que ne perdi la vie . Parmi l' espaulle fui navrez D' un glaive , que bien le savez , Si que molt pres fui de morir . De la plaie m' estut jesir Bien quatre mois a tot le mains , Ainz que fuisse garis ne sains . Et tant c' un matin me gisoie En mon paveillon , si veilloie . Por veoir le tans et le jour Oi fait lever les pans entour , Si vi defors un mien vallet Qui coroit sor le Gringalet . Je l' apelai , il vint a moi ; Comandai lui que sanz deloi Une sele tost me meïst Sor le cheval , et il si fist . Je me vesti isnelement , Puis fis venir molt coiement Mes armes , et si m' en armai Et desus le cheval montai , Si m' en issi toz sels de l' ost . Aprés moi venistes si tost Que fors des tres m' aconsivistes , Biax chiers sire , si me deïstes Que revenisse en l' ost arriere . Tant vos dis que par ma proiere Retornastes , biax sire chiers , Et j' errai puis deus jors entiers C' ainc ne trovai ou hebergier Ne qui me donast a mengier . Au tierc jor erroie au matin , S' oï a destre del chemin Une esquele en un hermitage , Et g’ i alai par bon corage Cele part por la messe ožr . La me fist li sain [ z ] hom venir , Quant il ot la messe chantee , Burre et sydre sanz demoree Et pain de dravie molt noir ; S' eüst plus blanc , ce sai de voir , Plus volentiers le me donast , Si m' aït Diex , que nel menjast . Sire , si tost com joi mengié , Si pris del saint home congie , Si me remis lués au chemin . Si vos di bien qu' a cel matin Faisoit un jor issi tres cler C' ainc puis ne ains ne vi son per . Et la forés fu verdoians Et haute et bele et trop plaisans , Si oïssiez par tot crïer Les oiseillons et cler chanter . Od le matin , od le verdor , Ot en la forest bone odor Qui me fist au cuer joie et bien . Par verté vos di une rien , Cainc nus ne vit si bel boschage Come avoit entor l' ermitage . Por la messe que j' oi oïe Me prist une si grans envie , Sire , de ma vie changier , Nus ne m' en poïst estrangier , Se li buens cuers m' eüst duré ; Mais tost fui en autre pensé . Ensi vienent li destorbier Com vos m' orrois ja anonchier . En cel pensé que je vos di , Sire , fui bien dusqu' a midi ; Et endroit cele eure del jor Me feri une resplendor Enmi la chiere de devant . Lués me regardai a itant , Si vi sor dextre un paveillon Qui ert de si riche fachon Que jamais n' en ert nus trovez Qui si richement soit ovrez . Cordes de soie et biax paissons I ot a tenir les girons , Et furent en terre feru Od les pans , car la chalors fu Levee et li huis fu fermez , Qui de fil d' or ert bien brodez . Por la façon mix esgarder Ving erranment sanz demorer Au paveillon . L' uis destendi , Mon chief baissai , la dedens vi Trois lis appareilliez si bien Que il n' i faloit nule rien . Dras i avoit et coutes pointes Molt envoisiees et molt cointes ; Sor l' un avoit un covertor , Ainc nus ne vit un sol meillor ; D' une porpre ert alixandrine Et toz forrez de fres hermine . Desus gisoit une pucele Qui tant ert avenans et bele C' ainc nule ausi bele n' en vi . De mon cheval lués descendi , Si l' aresnai sanz demorance . Mon escu mis jus et ma lance , S' entrai el paveillon laiens . Si vos di bien qu' il ert noiens De la riche oevre par defors Avers dedens , et si ert lors De flors noveles toz jonchiez ; Trop par iert bel appareilliez . Et je m' assis devant le lit Ou cele jut , dont vos ai dit , Que hom qui fust de mere nez Ne devisast ses grans biautez , Son cler vis , sa bele fachon , Sa bele bouche , son me [ n ] ton ; En li n' avoit rien messeant . Tant le vi simple et avenant Que plus que nule rien l' amai . Mon chief , sire , lués desarmai Et fui toz issus del corage , Sire , que j' oi en l' ermitage . Molt l' esgardoie dolcement Com ele dormoit simplement , Mais ne l' osai pas esveillier , Tant le cremoie a traveillier . Et esgarder tant le voloie Que tot mon sens perdu avoie . Que vos iroie plus contant ? Por li baisier me trais avant Et si soavet le baisai , Sire , que ainc ne l' esveillai , Fors tant dist sanz les oex ovrir : “ Biax sire , laissiez moi dormir . ' ” Seignor , a cest mot aresta , Que plus ne dist ne ne conta De son conte li preus Gavains , Ains tendi vers le roi ses mains Et dist : “ Sire , por Dieu , mengiez ; Car trop seroie traveilliez , Se tot le conte vos disoie . Assez tost vos anuieroie , Si m' aït Diex , biax sire rois , Car li cos chanteroit ançois Que je l’ eüsse tout conté . Et je quit bien par verité Que nos arons encore encui Et grant corrous et grant anui . ” Li rois li dist : “ De parjurer Me devez , biax niez , bien garder . Li mos n' est pas dis ne contez Por coi vostre chiez fu armez , Et j' ai juré ne mengerai Devant que le voir en sarai ; Bien savez que me parjurroie Se la verité n' en savoie . " Et mesire Gavains respont : “ Sire , par toz les sains del mont , Li contes contez vos sera , Mais je quit que max en verra . Devant le lit a la pucele , Qui tant par iert et gente et bele , Fui grant piece , c' ainc ne m' en mui . Mais de s' amour si espris fui , Ne me poi tenir d' acoler La rien que tant pooie amer , Ne de li baisier dolcement . Si vos di bien certainement Que par le baisier s' esveilla . Les oex ovri , si m' esgarda Et dist : ' Diexl qui est ce lez moi ? Ce n' est pas mes freres , ce croi . ' Biax oncles chiers , et je li dis : ' Pucele , non ; mais vostre amis . ' Molt sajement me respondi Conques n' avoit eü ami , ‘ Et grant vilonnie feroit Qui d' amistié m' aparleroit . ' Aprés me dist : ‘ Fuiez de chi , Sire , s' aiez de vos merchi ; Que ja serez tos detrenchiez Se molt tost ne vos en fuiez , Car li doi meillor chevalier Que l' en doie amer ne proisier Si sont andui por voir mi frere . Et li tiers , sire , s' est mes pere , Qui encore est de tel vertu Conques nus hom plus preus ne fu . Molt ert iriez , s' ara raison , S' il vos trove en son paveillon . ' Biax sire , ensi me congioit La riens que mes cuers plus amoit . Molt le proiai , molt le requis , Tant qu' en la fin mon non li dis . Et quant ele m' oï nomer : ‘ Sire , j' ai bien oï parler Mes freres del neveu le roi , Mais n' est pas si vilains , ce croi , Que chi n' arest tant que mes pere Y venist viax ou mi dui frere ; Car s' il estoient repairié , Molt seroient joiant et lié S' il le pooient hebergier Et honorer et festoier , Car trop est pros et renomez . ' Sire , ne seroit hui contez Li contes , qui tot le diroit . Lués fui por li en tel destroit Que me covint a desarmer . Les celique tant poi amer M' alai couchier , sire , en son lit Comporfaire tot mon delit . Les oex li baisai et le vis , Qui plus ert blans que flor de lis , , Et puis la bouche et puis la fache . Se lever puis de ceste plache Ou je me sui lez vos assis , Sire , si grant oltrage fis Qu' a force la despucelai , Aincpor son plorer nel laissai . Et el faisoit un doel si grant Que ainc a nule rien vivant Ne vi si grant doel demener . Et je en dui vis forsener D' ire , d' angoisse , et de dolor , Quant la rien qu' amoie d' amour Ensi sovent pasmer veoie , Ne conforter ne le pooie Por rien que li seüsse dire ; Assez avoie angoisse et ire . Entre mes bras pasmee estoit , Et en cel dol qu' ele faisoit Vint uns chevaliers toz armez , Ainc plus biax ne fu esgardez , Et li dist lués com hom irous : ‘ Ma suer , qui est laiens od vos ? A estrange home est cis chevax . Trop a fait qu' otrageus vassaus De mon paveillon pechoier . Sor vos bien me doit anuier . ' Cele l' oï , lués s' escrïa : ‘ Biax sire Diex , qui m' ostera Cest chevalier qui m' a honie ? Frere , nel vos celerai mie ; Jamais ne viverez nul jor Que n' i aiez honte et dolor , Qu' el mont n' a terre ne contree Ou je soie mais honoree . Biax dols chiers frere , ore est alez Li biens qui m' estoit destinez . Hui partira la grant amour De vos et de vostre serour . ' Et quant li chevaliers l' oï , De nule rien ne s' esjoï . S' espee traist , del paveillon Trencha parmi lués un giron Et crut tant l' uis que lués entra Tot a cheval , si m' esgarda . Et je fui luec , sire , si pris Que onques ne soi que je fis . Por che que jou avoie tort Ere honteus , bien m' en recort . Or si vos volroie proier Que il vos pleüst a mengier , Car se plus me faites conter A molt grant mal porra monter . ” Et li rois dist : " Niés , mais contez Isnelement , n' i demorez . " - " Sire , fait mesire Gavains , Li chevaliers tint en ses mains S' espee , et vint molt fierement Et dist molt orgueilleusement : “ Biax sire Diex , come ocirrai Cest malvais home ? Car bien sai Que se je l' oci desarmé , Toz jors me sera reprové . ' Lors dist : ' Malvais hom enuious , Quels menestereus estes vous ? ' Sire , je li dis que j' estoie Vostre niez , et que non avoie Gavains ; mais ( il ] ne le crut mie , Ainçois dist : ' Ja jor de sa vie Mesire Gavains ne fera Si que vilains ; nel dites ja ! De sol tant que l' avez pensé , Aiez vos ore mal dehé . Estes vos donques chevalier [ s ] ? Nenil , certes . Qui ? Pautoniers ! Car qui fait oevre de garchon S' est gars par droit et par raison . Vos avez fait garçonerie Quant si a force avez honie Le meillor rien qui ainc fust nee , La plus bele , la plus senee , Et li aveztoluporvoir Le grant bien qu' el devoit avoir . Merveille est que tant estes vis , Que piech' a ne vos ai ochis . ' Biax sire , a cest mot s' eslaissa Por moi ferir , puis s' aresta Et dist : ' Molt tost vos lo armer ; Q’ yre me puet tant sorporter , Par les sains de crestïenté , C' ocirrai vos tot desarmé . ' Si vos di , sire , quant jel vi Vers moi si durement marri , Que je m' armai lués sanz plus dire . Quant fui armez , si alai , sire , Trusque devant la damoisele Et li dis : ' Dolce amie bele , Vostre freres ne me croit mie De nule rien que je li die . Je sui Gavains , li niez Artus ; El mont n' a home qu' il aint plus . Lealment vos di et otroi Ja n' arez a seignor fors moi , Se vos le volez otroier ; Ci sui toz pres del fiancier . Por Dieu si proiez vostre frere Qu' il atende tant que ses pere Viegne , car je ferai lor gre Et trestoute lor volenté . ' Sire , ele parla sajement Et dist amesureement : ‘ Biax dols frere , por Dieu vos pri Que vos aiez de moi merchi Et me laissiez changier ma vie , Car au siecle sui je honie . ' Cil dist : ' Bele suer , non ferai Certes , ains vos marïerai Hautement ; ja ne remanra Por cel malvais qui ja morra . ' Biax sire , ensi me despisoit , Si m' aït Diex , et voir disoit . Des anuis dont me dist assez , Et tant que toz en fu lassez . Sa bele suer li respondi : ' Biax sire frere , or est ensi : Se vos volez que jamais jor Doie avoir mari ne seignor , Monseignor Gavain vos requier . S' il est ce , ne puet pas noier Que je feïsse ainc a ma vie Ne malvaistié ne vilonnie A nul home fors que a lui Dont aie honte ne anui . Uns autres me reproveroit Ma mauvestié , si aroit droit ; Si nel weil por autre changier , Car tost me porroie empirier . ' Biax sire rois , si me loa Celeque mes cuers tant ama . Et quant ses frere l' entendi , Par grant ire li respondi : ' Pute , molt par est tost müez Corages de feme et tornez . Ce n' est pas mesire Gavains , Il ne fu onques si vilains . Cist est de felonie plains , Je l' ocirrai ja de mes mains . ' Lors s' eslaissa , si me feri , A poi que il ne m' abati , Et me dist : ' Malvais gars , montez ! Se vostre chies fust desarmez , A cest cop vos eüsse ocis . ' Biax sire chiers , oiez que fis : A mon cheval ving , si montai Et molt dolcement li proiai Por Dieu qu' il me laissast aler ; Mais ainc ne m' en volt escouter , Ainçois me dist : ' Je vos desfi ; N' avez plus mortel anemi De moi , se Damediex m' aït . ' Biax sire , lués sanz nul respit Mut li uns vers l' autre al joster . Si vos puis bien dire et conter Que si durement me feri Qu' a la terre jus m' abati . Je feri lui si roidement Qu' encore en ai le cuer dolent ; Parmi l' escu , parmi le cors , Li mis del glaive une aune fors . Molt m' en pesa quant je le vi , Qu' enmi la place lués feni ; Car lués recomença li duels Si pesans et si angoisseus Que la damoisele faisoit Por son frere qui mors gisoit , Et fu si longuement pasmee Qu' ele sambloit estre finee . Biax oncles , mon chief desarmai Et d' iaue son vis arousai , Et puis entre mes bras le pris , A par un poi que ne l' ocis . Si m' aït Diex , ne la guerpisse Por trestot l' or c' onques veïsse ; Si quidoie bien , ce sachiez , Iluec estre toz detrenchiez . Ne demora pas longuement , Par selonc le mien escïent , C' uns chevaliers armez revint Qui une grosse lance tint . Meliant de Lis regretoit Et molt ploroit fort et disoit : ‘ Biax dols fix , cil qui vos a mort M' a doné dolereus confort ; Ne ja plus vivre ne querroie , Fors tant que vengié vos aroie . ' Ainc sor le cors plus n' aresta , Ains vint avant , si m' esgarda Et me dist : ' Vassal , mort m' avez Mon fil , ce est la veritez , Et ma tente m' avez brisiee . Ma fille qui tant est proisiee De tote la gent et amee , Ne sai s' avez despucelee . Certes , n' aim pas vostre soulas ; Trop he qu' ele est entre vos bras . ' La damoisele s' esperi Maintenant que son pere oï , Et lués tot le voir li conta De l' afaire come il ala . Quant le sot , par poi ne m' ocist . Mais savez que cist preudom fist ? Ains qu' il me volsist adeser , Me fist mon chief , ma face armer . Et je maintes fois li offri , Mais ainc certes ne m' en oï , Que Gavains vostre niez estoie Et sa fille a feme prendroie . Ainc nel volt ne ne l' otroia , Biax oncles , ainz me desfia Et me corut sus maintenant . Que vos iroie plus contant ? Tout autant com je fis del frere , Si m' aït Diex , refis del pere . Einsi l' ocis , ce fu pechiez ; Toz jors en ert mes cuers iriez . Lores certes n' amenda mie Li doels de ma tres dolce amie ; Pasmee fu sanz revenir , Ne onques ne la voil guerpir , Car plus l' amoie de mon cuer . Ne me puis tenir a nul fuer De plorer quant il m' en sovient , Une si grans dolors me tient Endroit le cuer qui m' ocirra . Sire , ne vos mentirai ja Del conte , ainz le weil abregier . Poignant sor un molt grant destrier Vint uns chevaliers toz armez , Molt grans et molt desmesurez . Si tres dolereus dol faisoit , Certes , que merveilleus estoit ; Car il regretoit molt son frere Qu' il a trové mort et son pere . Icist dels le traioit a fin . ‘ Sire Diex , fait il , hui matin Les lessai je laienz toz sains . A que ne m' ochi de mes mains , Quant je les ai chi mors trovez ? Biax sire Diex , ou est alez Cil qui cest damage m' a fait ? ' A ces paroles les cors lait Et dist : ' Jamais joie n' avrai Devant que vengiez les arai . ' Sire , je m' estoie apuiés Devant le lit come hom iriez , Sor mes jenols un oreillier . Celi qui tant fait a proisier Tenoie entre mes bras pasmee Qui sambloit estre devïee . Rois , li chevaliers vint avant Iriez et plains de mautalant , Et si me dist hastivement : * Vassal , ne me celez noient Qui cest grant damage m' a fait ; Ainc nus ne rechut ausi lait . Cele qu' est en vostre devant Rest ausi morte par samblant . Dites com les avez trovez Et coment estes arrestez . Se vos savez qui les a mors , Dites le moi , si m' ert confors , Et Dix vos en sara bon gre Quant le voir m' en arez conté . ' Si m' aït Diex , quant ce oï , A poi li cuers ne me parti , Car lués i oi si grant froidor Que lués me pasmai de dolor . Ainz plus ne fui jor de ma vie Pasmez , nel vos celerai mie . Quant li chevaliers m' esgarda , Estrangement se merveilla , Et si me mist lués a raison Que fui venus de pamoison , Et me demanda qui ſ' estoie Qui si tres grant doel demenoie . Certes , biax sire , je li dis Qu' ere li plus fors anemis Qu' il eüst en crestïenté , Que j' avoie mort par verté , Ice seüst il bien , son frere Par grant pechié et puis son pere . Et il dist : ' Sire Diex ! coment ? Trop avez fait grant hardement De chi remanoir puis lor mort ; Mis vos estes en vostre tort . Mais si m' aït Diex , nel croi mie , Que fait eüssiez grant folie ; Mais dites moi quis a ochis . ' Lors li contai , biax sire , et dis Ensi com ocis les avoie . Sa suer que pasmee tenoie , Quant el revint et el parla , Tot por voir ausi li conta . Sire , lors li crïai merchi Et cent homages li offri , Et cent moines et cent nonains ; Sire , et a franchir de vos mains Cent convers trestoz en un jor . Aprés li dis que sa serour , S' il voloit , a feme prendroie Et toz ces covens li tendroie . Il me respondi sajement Et molt asseüreement : " Je sui venus chi daerrains , Mais se je fuisse premerains Venus avant , el liu mon frere , Encor fust il vis et mon pere ; Car je feïsse a bele chiere , Si m' aït Diex , ceste proiere . Certes , ja ne vos fust veee Ma suer , mais maintenant donee . Monpereet mon frere avez mort , Ou soit a droit ou soit a tort . Nul acordement n' en prendroie , Car maintenant honis seroie ; Mix weil od aus certes morir Qu' en cest siecle a honte languir . ' A itant me rova armer , Et je m' armai sanz demorer , Car pas refuser ne l' osai . Puis ving au cheval , si montai Molt tost et molt delivrement . Molt le redoutai durement Por che , sire , bien le vos di , Que sage et preudome le vi . Enmi la lande a une part Se traist , et je , se Diex me gart , Me refui de lui eslongiez Molt angoisseus et molt iriez ; Si meüsmes lués au joster A cui que il deüst couster . Si durement nos encontrames Qu' a la terre jus nos portames , Et aprés as trenchans espees Nos donames molt grans colees ; Mais en la fin plus me greva Que je lui , n' en mentirai ja . Si m' avoit lassé et conquis Que molt en avoie le pis , Quant d' un engien me porpensai . Biax sire , je li demandai Que de son non me deïst voir , Car molt le voloie savoir . Et il me dist lués ' Bran de Lis . ' Iders li preus et li hardis Del Lis avoit a non ses pere , Et Melians ausi ses frere . Puis dist : ' Se m' avïez ocis , Les trois meillors ariez conquis Que l' en seüst en nule terre , Mais ne vos falt encore guerre . Se Diex un peu me velt aidier , Bien les porrai de vos vengier , Ce sai je bien veraiement , Ne puet pas durer longuement Bataille de moi et de vos ; L' un covient a morir de nos . ' Et je maintenant respondi : ‘ Sire , nel faisons pas ensi ; Car se vos m' avïez vencu , Ce seroit a envis creü . Fort est a croire en ceste terre Que nus hom me poïst conquerre . Biens seroit , al mien escïent , Que nos fuissons devant grant gent Qui bien deïssent sanz mentir Li quels volroit mix al partir . ' Ensi , biax sire , l' otroia Par un covent qu' il devisa : Qu' el premie [ r ] liu qu' il me verroit , Se il sans armes me trovoit , Tos desarmés me combatroie , Ou toz armés , se je l' estoie . Ce li plevi , et il a moi . Par le grant amour que vos doi , Ainc puis n' oï de lui parler En liu ou je poïsse aler . Nostre bataille departi Par tel engien que je vos di ; Ainc puis nel vi ne ne trové . Si vos di bien par verité , Orains quant al mengier assis , Dont levai iriez et pensis , Certes molt volentiers menjasse , Se je poïsse ne n' osaisse . Mais savez com m' est avenu ? Par foi , icel demaine escu Que lores avoit Bran de Lis Au jor que la bataille fis , Bien le conois , bien m' en ramembre , Vi je laiens en cele chambre A une chevile pendant . Biax sire rois , se Diex m’ ament , Je ne vos ai menti de rien . Se Diex m' envoit joie ne bien , Encore i voi mon gonfanon Et de ma lance un grant tronchon . Por che , sire , si m' est avis Que chi repaire en cest païs , Car je voi son escu chaiens , Si en sui iriez et dolens . Por che sui del mengier levez Que paor ai d' estre grevez . Encor le dout plus que ne di , C' ainc si buen chevalier ne vi . Sire , or vos ai le voir conté Por coi je ai mon chief armé ; Si ne m' en devez plus enquerre , Carportrestoute vostre terre Ne volroie estre desarmez En liu ou fust , bien m' en creez . Por Dieu , biax sire , si vos pri Que tost nos remuons de chi , Car le mengier puis comperer S' il me covient a demorer . " Maintenant li a dit li rois : " Biax niés , alez seïr au dois Tout asseür , ja n' avendra . Le chevalier ne doutez ja . ” Mesire Gavains respont : “ Sire , Por rien que me poïssiez dire , Si m' aït Diex , ne menjeroie . " - " Por noient vos en proieroie , Fait li rois , en nule maniere ; N' en ferez rien por ma proiere . ” Lors menjüent isnelement Tout li autre comunement . NE demora pas longuemant Qu' il virent un brachet venant , Qui par l' uis d' une chambre issi Et vint lués en la sale ensi Que un grant liien traïnoit , Et un coler d' orfroi avoit Ou avoit mainte bone pierre Vermeille et vert com foille d' ierre . Li braqués ert blans come nois Et plus que nus hermines frois ; Si vos di bien qu' il n' ert pas lais , Ainz ert trop biax et trop bien fais , Et molt l' a esgardé li rois . Les chevaliers abaie au dois , Nes conjoioit pas , ce vos di . Kex li seneschax l' encovi , Et dist : “ Sire , je retenroie Cest braquet et si l’ en menroie , Se vos m' en donïez le don ; Si aroit Hudens compaignon . ” Et li rois dist : “ Dont le prenez , Seneschal , et cha l' amenez . " Atant li braqués s' en retorne , Et mesire Keus ne sejorne , Ains salt aprés , sel quide prendre ; Mais li braqués nel volt atendre , Ains s' en fuit parmi une chambre Qui celee ert tote de lambre . Et li liie [ n ] z , qui molt ert lons , Hurte sovent Keu as talons , Qui molt le volsist retenir , Mais ne pooit a lui venir ; S' il le tenist , molt l' eüst chier . Sor le liien ne puet marchier , Car ensi l' eüst retenu , Mais de che li est mescheü . De chambre en chambre s' en ala , Et tant que cinc en trespassa ; Puis entre en uns molt biaus jardins Toz plains d' oliviers et de pins . Iluec avoit par verité Plus grant gent qu' en une chité . A pluisors jeus se deduioient ; Issi grant joie demenoient Que qui le volroit reconter , Anuis seroit de l' escouter . Feste orent le jor celebree D' un saint qui ert en la contree . De desoz l' ombre d' un lorier Qui seoit enmi le vergier Se desarmoit uns chevalier [ s ] Grans et fors et hardis et fiers . Por lui servir et honorer Estoient a lui desarmer Li plus proisié et li meillor , As piez et as jenous entor , Qui erent entor le vergier . Et li braqués sans atargier , Que mesire Kes enchauça , Trusqu’ al chevalier ne fina ; Entre ses gambes se feri , Celui abaie quel sivi . Kex s' arestut quant ot les cris Et voit les gens , s' est esbahis . Arriere s' en voloit torner Hastivement sanz demorer , Quant li chevaliers esgarda Ses gens et dist : " Entre nos a Estrange home , qui que il soit . " Vers le cambre esgarde , si voit Ke qui s' en torne vistement . " Vez le la , fait il a sa gent . Alez , fait il , si le prenez Et chi aluec le m' amenez . " Et il si font isnelement . Keu li amainent erranment , Et ensi tost come il le vit Molt liement et tost li dist : " Sire Ke , bien soiez venus Come mes amis et mes drus . Ou est vostre sire li rois ? " “ Sire , laiens est a cel dois , Od lui maint chevalier proisié , Et n' ont pas encore mengié . ” - " Est il , fait il , ses niez Gavains ? Molt en volroie estre certains . " Et Kex a cest mot li respont : " Li mieldres chevaliers del mont Est od le roi , se Diex me gart ; Sanz lui n’ iroit il nule part . " Et quant cil entent la parole , Tel joie en a por poi ne vole . Toz si armez come il estoit Est saillis erranment lués droit . De la joie que il en a Plus desarmer ne se laissa , Fors tant com l' orent desarmé . D' un chier mantel l' ont affublé , Mais ainc au col n' en mist atache Por rien que on dire li sache . Tant par se haste et tant est liez Que , ce sachiez , en l' un des piez Une cauche de fer avoit Qui jus a terre li pendoit , Qui deslachie estoit demie , Ne il oster n' en laissa mie . Vers la sale cort a esploit , Et toute sa gens , quant ce voit , Recort aprés grant aleüre . Et cil qui point ne s' amesure En est entrez delivrement En la sale , et aprés tant gent Que durement s' en esbahi Li rois quant la tulmute oï . Li chevaliers ala avant Entrusqu’ al dois , et maintenant Le roi gentement salua . Et a ses gens lués comanda Chandeilles molt tost aprester , Car il n' i faisoit mie cler ; Et on a fait ( t ] ot son plaisir . Puis refait autre mes venir , Si fu bien servis come rois Artus li preus et li cortois . Li chevaliers fu molt joious , Et dist au roi : “ Sire , de vos M' a Damediex fait grant honor , Quar ainc mais ne vos servi jor . Or si sui molt joians et liez Quant çaiens estes hebergiez . Salüé vos ai bonement , Sans point de mal entendement , Et tote vostre compaignie Fors un . Celui n' i voi je mie . " A icest mot laiens entrerent Cil qui les cierges aporterent Et les chandoiles par la sale Qui devant ert oscure et pale , Mais ore est devenue clere . Et la grans gens , qui laiens ere Venue le roi esgarder Dont tant orent oï parler , Font tel presse por lui veoir Que l' en n' i avoit ou seoir , N' il n' i paroit se testes non Par tot le palais environ . Li sires en fu molt marris ; Un baston roont de larris Cort et pesant tint en sa main . L' ire de monseignor Gavain , Que il n' a pas encor veü , Ne il ne savoit ou il fu , L' a si durement eschaufé Que tot en a le sens troblé . Adont comencha a ferir Ses gens por la presse partir . Sor les dois et les fenestraus Et les aleoirs des muraus Les fist tous a force monter ; Ainc del palais nes pot jecter . Et quant mesire Gavains voit Que la grant presse departoit , S' est lués montez sor son destrier Isnelement sanz plus targier . Adont le voit premierement Li chevaliers , ki durement En fu iriez quant desarmé Ne l' avoit veü et trové . De l’ ire qu' il ot s' embroncha , Et le baston qu' il tint jecta . Et quant il ot un poi pensé , Si ra molt tost le chief levé ; Puis va a monseignor Gavain Et si la pris tantost al frain , Et dist : “ Biax sire , or m' escoutez . Les covens que vers moi avez , Tenrez me vos ? Itant me dites . Poise moi qu' en estes si quites , Car ne vos ai mie trové , Si com volsisse , desarmé . Je volsisse mix estre ochis Le jor que je le terme mis , Car lors por ( voir ) vous oceïsse , Se je le respit n' en preïsse . Mais or düerra longuement No bataille , mien eschïent . " Mesire Gavains li otroie La bataillë , et puis renvoie Li chevaliers por plus chandoiles , Quar ja luisoient les estoiles . Si en a fait assez venir Et si les bailla a tenir A toutes les gens a plain poing , Si que l' en voit et pres et loing , Qu' il n' i estuet ja miex veoir . Li chevaliers s' en va seoir Ens enmi la sale tot droit , Sor un tapi qui grans estoit , Que molt tost estendu li a Uns vallés cui le comanda . Puis fait venir quanqu' a mestier A bien armer un chevalier . Cil qui desirre la bataille Plusquenule autre rien sanz faille Une chauce de fer caucha , Celi qui pendi relacha Si qu' il fu a sa volenté . Et si a uns gans demandé ; Il meïsmes les coust lués droit Entor son brasauquesestroit . Et si tost com les ot cousus , Devant le roi en est venus , Et dist : “ Mengiez tout lieement , Ne vos esmaiez de noient . Vez com je sui et fors et fiers Et hardis et sains et legiers ; Vostre niez est de l' autre part Autresi sains , se Diex me gart . Ne sai se il vos a contee Coment ceste oevre est tant montee Que l' un de nos covient morir Avant que nos puissiens partir . Molt fust fort a croire hui matin Que l' uns fust si pres de sa fin . ” Au roi en lerment tuit li oeil . Quant cil le voit , par grant orgueil Li dist : " Or soiez toz certains , Sire ( rois ) , que je vos pris mains C' or ne faisoie la moitié ; De noient avez tel pitié . Par toz les sainsquel' en deprie , Vos resamblez celui qui crie Ainçois qu' il ait le cop senti . Ainc mais de mes oex roi ne vi Qui plorast s' il ne sot por coi . De lasque cuer vos vient , par foi . ” ATANT s' en va arriere armer Sor le tapi sanz plus parler . Isnelement et bien s' arma , Et quant fu armés si monta . Une lance fist aporter Fort et roide , s' ot fer molt cler ; Puis pent a son col son escu Par la guige qui d' orfroi fu ; Sor le fort destrier s' aficha . Monseignor Gavain apela , Et li dist : “ J' ai la seignorie De caiens par ancesserie . Ja por che ne ferai outrage , Ne n' en weil avoir avantage : Anchois vos di bien et semon Que vos prenez de la maison De cele part que vos volrez . Or vos gardez ou vos prendez . ” Mesire Gavains escouta ; Bien est , ainc ne se remua , Fors tant c' un petit s' eslonga De lui et sa lance alonga ; Et cil de l' autre part ausi . Si vos tesmoing por voir et di Que ceste joste fu trop dure , Car en lor greignor aleüre Qu' il porent traire des chevax , Fiert li uns l' autre des vassax Si durement sor son escu , Andui sont perchié et fendu . Li fer trenchant parmi passerent , Mais li hauberc pas ne fauserent , Qu' il erent serré et tenant . Et il se vont si empaignant Qu' il font les lances archoier Et tot a force pechoier . Ainc li cheval ne s' aresturent , Et li chevalier qui sus furent Un point ne se desconraerent . Au passer si s' entrehurterent Des cors et d' escus , ce me samble , Et des pis des chevax ensamble , Que tuit quatre s' entr ’ abatirent ; Li bon destrier soz als chaïrent . Et li vassal delivrement Salent tost sor le pavement , Si ont les lances jus jectees , Et traites les bones espees ; Si se donent uns cops si grans Desus les elmes flamboians , Que molt parfont les embarrerent . Li rois et cil quis esgarderent En ont angoisse et paor grant . Et cil qui s' entreheent tant Recorent lués si au ferir Que bien puis dire sanz mentir C' ainc ne fu si dure mellee De deus chevaliers esgardee . Des helmes font le fu salir , Et les cercles rompre et partir Com cil qui noient ne se faignent . Par la ou les escus ataignent , Li brans la piece en fait voler . Tant velt li uns l' autre afoler Conques icest assaut premier Ne volrent guerpir ne laissier Tant qu' endui furent tot sanglent . Li chaus ques grieve durement Les fist a force desevrer ; Por lor alaines recovrer Un poi se sont retrait arriere . Trop a esté et laide et fiere Lor assamblee a esgarder A toz ciaxquesdoivent amer . Ainc mais li rois n' ot a nul jor De son neveu si grant paor . Au chief del maistre dois avoit Un huis qui en la cambre ovroit . Ne demora que molt petit , Ensi come li contes dit , C' une damoisele en ist fors . Tant bele de vis et de cors N' ot onques en crestïenté . D' un chier blïaut a or brosdé Ert vestue trop richement Et bel et acesmeement ; Si pooit bien avoir vint ans , Mais tant ert bele et gente et grans C' ainc si bele rien ne fu nee . Si tost com laiens est entree , De sa grant biauté s' esbahirent Erranment tuit cil qui la virent . Sor le chief del dois s' apoia , Les deus chevaliers esgarda Qui entre ocirre se voloient . Ensamble revenu estoient Par tel orgueil et par tel ire Que , par verité vos puis dire , Ne püent pas longues durer . Tels cops lor veïssiez doner Sor les helmes , sor les escus , Des brans que il tenoient nus Que grans pieces voler en font . Li sans vermaus saut de parfont ; Des chiés et des cors lor saloit Parmi les haubers et chaoit Aval desus le pavement . N' ierent pas andui ingalment , Car mesire Gavains ot tot Les las de son elme desrout , Si qu' en son chief point n' en avoit ; A la terre a ses piez gisoit , Mais de l' escu molt bien se coevre Com cil qui molt set de tele oevre . Et ses anemis le requiert , Qui menu et sovent le fiert , Molt fort et molt ireement . Et il molt tres bien se desfent , Mais trop malement li aloit De son elme que il n' avoit , Et por che se tient tout adés Au plus que il puet de lui pres . A une fois qu' il s' esloinga , Sachiezque Brans de Lis geta Un cop molt pesant et molt grief , Sel fiert amont parmi le chief , Mais primes l' atainst en l' escu . S' il l' eüst a plain conseü , Lués fust finee la bataille ; Bien disent tuit sanz nule faille Qu' il l' eüst mort sans nul respit . Par molt grant ire li a dit : " Tenez or cest cop por mon frere ; Un autre en avrez por mon pere Molt par tans , issi m' aït Diex . Se je puis , il sera mortiex . ” Mesire Gavains le feri , Mais alques le cop li toli Li sans qui les oex li covroit ; C' est la riens qui plus li nuisoit . Arriere traire se quida , Mais Bran de Lis ne li laissa , Ains li cort sus ireement . Et mesire Gavains li rent Dur estor , mais tant est grevez Que , weille ou non , est reüsez . Atant s' en cort la damoisele , Que je vos di qui tant est bele , En sa chambre molt vistement Et ne targa pas longuement Qu' ele aporta fors un enfant ; Sor le dois le met maintenant . D' un vermeil samit ot blïaut Forré d' ermine por le chaut , Trop bien taillié a sa mesure . Onques si bele creature De son grant ne fu esgardee . La chiere avoit et longue et lee , Les oex avoit vairs et rïans ; Merveilles paroit biax et grans De son eage , qu' il n' avoit Que cinc anz sanz plus , trestot droit . Trop estoit richement vestus , Bien paroit qu' il ert chiers tenus ; S' iert il . Cil qui se combatoient Si tres grans cops s’ entredonoient Que tuit cil en ont doel et ire Qui les voient , bien le puis dire . Molt est chascuns et las et vains , Mais por voir mesire Gavains Un poi arriere reüsa , Por che c' oster le sanc quida Devant ses oex et de sa chiere ; Mais ne puet en nule maniere , Si sovent le fiert et enpaint Brans de Lis , qui pas ne se faint De lui ocirre ou de grever . Adont a pris sans demorer La damoisele son enfant Qui devant li ert en estant , Et si li dist molt dolcement : “ Biax fix , alez hastivement A cel grant chevalier dela ; C' est vostre oncles , n' en doutez ja . Laiez vos chaoir a ses piez , Biax chiers fix , et si li baisiez , Et por Dieu li querez la vie Vostre pere , qu' il ne l' ochie . ” A la terre tot droit le met , Et cil a lui tantost en vet . A la jambe destre pris a Son oncle , et le pié li baisa ; Puis dist : “ Or vos mande ma mere Que vos n' ocïez pas mon pere , Biax dols oncles , por Dieu amor , Qu' ele en morroit de la dolor , Sire , se vos l' ocüïez . " Au roi en prent molt g [ ra ] ns pitiez Quant il oï l' enfant ce dire . Tuit cil en ont angoisse et ire Qui l' oïrent ne qui le voient ; Trop grant pitié de lui avoient , Fors sol mesire Brans de Lis Qui li respont come hom maris : " Fui toi de chi , fix a putain . ” Son pié li trait fors de la main L' enfançonet de tel aïr , Volsist ou non , le fist ferir Le front et le vis laidement Sor les pierres dupavement . La boche et le vis escorcha , Et molt tres durement saina , Et jut a la terre pasmés . Del dois s' est maintenant levez Li rois , et si a l' enfant pris ; Les oex et le front et le vis Li a baisié plus de vint fois . Tant par est iriez et destrois Qu' il ne se tenist de plorer Por rien c' on li seüst doner . Molt dolcement l' enfant baisa , Ainc por le sanc ne le laissa , Car molt l' amoit de grant amor . Tant quidoit avoir de retor , Par foi , de monseignor Gavain ; Nel quide jamais veoir sain . Lors a dit : “ Sire Brans de Lis , Molt est biax cis enfes petis ; Ainc mais nul jor de vostre vie Ne feïstes tel vilonie Com de si bel enfant tüer . Ja ne li deüssiez veer La requeste que il vos fist , Car nul outrage ne vos quist . Ne volroie que il fust mors ; C' est mes solas et mes confors . Des ore mais , ce sachiez bien , Nel vos lairoie je por rien . ” Fait Brans de Lis : " Biax sire rois , Vos n’ estes mie si cortois Com j' ai oï conter et dire ; Trop menez grant dol et grant ire . Japorlecors d' un chevalier Ne vos devez si esmaier ; De foible cuer vos muet et vient , Et de grant paor qui vos tient . ” Que que Brans de Lis si parla , Et mesire Gavains osta Le sanc qu' il ot enmi le vis Qui molt li nuisoit , ce m' est vis . En ce c' un poi se reposa , Sa plaie toute restancha . Li rois qui molt sages estoit Celui a parole tenoit Por son neveu plus rafreschir . Hardement et force et aïr Au buen chevalier lués dobla Des que mïenuis aprocha . Tos tans itel costume avoit , Que quant la mïenuis estoit , Que sa force lués li doubloit Enfresi que li jors estoit . Et tot ausi endroit midi Li redoubloit , bien le vos di . Et si tost com li fu creüe Sa force qu' il n' ot pas eüe , Et le roi et s' amie voit , Et le grant gent qui l' esgardoit , Honte ot , ainc n' ot si grant nul jor . Adont requiert par grant iror Son compaignon lués et assaut ; Mais cil de rien ne li refaut , Ainz li dist : “ Grant onor avez De che que vos me requerez . " Atant lor veïssiez ferir Grans cops par force et par aïr Des espees que il tenoient , Si que a poi ne s' abatoient . Mesire Brans de Lis jecta Uncopmolt grant , qu' il le quida Haut parmi la teste ferir ; Mais cil qui bien se sot covrir Li tent encontre son escu . Et cil i a si bien feru Que parmi le detrenche et fent Tresque desoz l' empoignement ; Son cop sivi et [ s ' ] abaissa . En ce que il se releva , Mesire Gavains le requiert Enson le hiaume , et si le fiert Que trestoz les las en trencha , Si qu' enmi la sale vola Li hiaumes ; li chiez remest nus . Ainz qu' il se soit apercheüs , Refiert un autre cop sans faille Molt grant par desus la ventaille , Si qu' il saine molt durement . Or resont il honïement , Qu' en n' en set le meillor eslire . Par grant orgueil et par grant ire Corent li uns a l' autresore , Sique assez en petit d' ore Se font trop durement sainier ; Trop se painent de l' empirier . Estrange pitié en avoient Trestuit cil qui les esgardoient , Et volentiers les departissent , Se il osaissent ne poïssent Adonques veïssiez aidier Si bien le gentil chevalier , Qui avoit offert maintes fois Bienfais et almos [ nes ] et drois , Que tant son anemi greva Que tot son escu detrencha , Que place ne li puet tenir ; Volsist ou non , l' estuet guerpir . Parmi la sale se guenchi , Et il luez si le referi Que il le fait tout canceler . Lors le va durement hurter A force de cors et d' escu , Si qu' a poi ne l' a abatu ; Tresqu' a un dois le reüsa , Tot chancelant sus le bouta . La damoisele , quant ce voit , A l' enfant queli rois tenoit Va , si li a des poinz tolu . Puis cort a force et a vertu , Si est entre les deus fichiee Qu' a poi n' est toute detrenchie [ e ) , Et dist : “ Fix , proiez vostre pere Qu' il ait merchi de vostre mere , Qu' il laist por Dieu que il n' ochie Mon frere , plus l’ aim que ma vie . ” Onques l' enfes mot ne sona ; Vers les espees regarda Et si comença lués a rire . Tuit cil en ont pitié et ire Qui ainz l' orent veü sanglent , Et or rioit si durement . Lors se trait arriere premiers Mesire Gavains volentiers , Et cil trestoz ensi grevez Li recort sus come desvez , Si que por poi molt nel greva , Por che que pas ne s' en garda Cele fois mesire Gavains . Et cele qui tint en ses mains L' enfant , entr' ax deus le remist A l’ ains qu' el pot et si lor dist : " Si m' aït Diex , ore i parra Li quels de vos deus l’ ocirra , C' ains i sera toz detrenchiez Que por moi soit arrier sachiez . " Des espees s' entr ' aesmoient , Mais autre mal ne se faisoient . Ne puet luns a l' autre avenir Por l' enfant qu' il criement ferir , Et por celi qui le tenoit . Et il molt durement rioit Contre la clarté des espees . Ansdeus ses mains avoit getees Por son ombre que il veoit , Si le mostre sa mere al doit . Quant vers lui les veoit venir , Encontre voloit lués salir ; Ja ne trenchast si li aciers Qu' il nes preïst molt volentiers ; Maint home fist la nuit plorer . Adont les oïssiez crïer Par toute la sale a un bruit : “ Bons rois , ja t' aiderons nos tuit . Va la bataille departir ; Nus hom ne le doit plus soffrir . ” Lors saut sus li rois vistement , Son escu et s' espee prent , Si va la et les a partis Ou volentiers ou a envis . Lors dist li rois au chevalier Que tant m' avez oï prisier : “ Biax sire , l' offre qui fu fait Prenez , quar il n' est mie lait . Et je vos di veraiement , Tant i metrai d' amendement Et si grant honor vos ferai , Vostre hom por la pais devenrai . ” Tuit crïent lués a une vois : " Sire , por Dieu et por sa crois , Ce ne devez pas refuser , Que molt a dit li rois que ber . Assez otroie qui se taist , Quant il ot chose que li plaist . ” Ensi fu la pais porparlee Et la bataille desevree . Et mesire Brans de Lis fist Que sages d' une rien qu' il dist : " Sire , fait il , il n' est pas drois Que vos ja mes hom deveignois , Ains vos ferai tot lige homage . Mais vers moi erent en ostage Li per de la Table Roonde Qui sont li plus proisié del monde . Ensi fu dit et creanté Qu' il me feroient feüté . Autres biensfais i ot nomez , Biax sire chiers , et devisez , D' abeïes et de nonains , Et franchir cent sers de vos mains . ” Et li rois dist : “ Sachiez por voir , Jel ferai tot de mon avoir . ” Lors fist son homage le roi Et le baisa par bone foi . Et lués ramenerent avant Monseignor Gavain maintenant . Vers lui s' est tant humeliiez Qu' il s' ajenoilla a ses piez , Et li prie molt dolcement Qu' il li pardoinst son maltalent . Et il l' en lieve par le main , Se li a dit : " Sire Gavain , Toz mautalens vos pardonrai Et d' ore en avant vos serai Amis de foi et de corage ; Ja nel lairai por nul damage Que m' aiez fait ça en arriere . ” Molt erent de foible maniere Ambedui et sanz grant vertu . Tant avoient del sanc perdu Qu’ a grant paine se sostenoient Que il a terre ne chaoient . Brans de Lis trestot creanta Quanques li rois li devisa . Homage li fist de ses mains Ilueques mesire Gavains , Et tuit si compaignon aprés . Ensi fu faite iluec la pes , Seignor , com vos avez oï , Et la bataille ensi parti . Atant en furent lués porté En une chambre li navré . Onques chevaliers ne pucele N' entra , ce quit , en ausi bele ; Et si vos di par verité , N' ot bone herbe en crestïenté Dont el ne fust dedens jonchie ; Trop par iert bel appareillie . Quatre chierges i ot espris , En si bon liu estoient mis C' ainc mal ne lor fist la clartez . Li mires les a regardez , Puis dist ne soient esmaié , Qu' il ne sont pas a mort plaié ; Dedens quinsaine a tot le mains Les rendra ambesdeus toz sains . Tuit sont lié de lor garison Li rois et li autre baron . Au Chastel del Lis sejornerent Quinse jors , ainc ne s' en tornerent . N' a el siecle oisel ne poisson Ne fruit ne bone venoison Dont li rois n' eüst a plenté Chascun jor a sa volenté . Devant monseignor Bran de Lis Se partoit li rois a envis , Car molt volentiers escoutoit Les bons contes que il contoit De cels del Chastel Orgueillous ; Li rois en estoit molt joious . “ Sire , fait il , g' irai od vous , Et si menrons ensamble od nos Vallés , escuiers , et sergans . Mes paveillons est bons et grans , Par foi , si le ferons porter ; Et une muete ausi mener , La meillor que nous troveron , Car molt a forés environ Ou nos porrons aler chachier , Quant nos plaira , et archoier . Prendre i porrons a grant foison Et cers et autre venoison . " A monseignor Gavain n' estoit Gaires de chose qu' il disoit , Tant par entendoit a s' amie . Et cele ne l' oublioit mie , Qu' a son servise preste estoit Toutes les heures qu' il voloit . Toute joie sanz vilonnie En avoit ; si ne haoit mie Son bel fil , qu' il baisoit sovent . Sejorner volsist longuement . Seignor , ne vos esmerveilliez , Car il estoit toz aesiez ; Et cil qui a quanques il velt , Ce m' est avis qu' a tort se delt Puis qu' il ne sent ne mal ne paine . TOT droit al chief de la quinsaine Fait li rois son oirre atorner ; N' a ma [ is ] cure de sejorner . Bien sai que un mardi matin Se mistrent trestot al chemin , Et od aus li sires de Lis , Li bons chevaliers Brans de Lis . Set grans jornees puis errerent Et mainte forest trespasserent , Tant que il sont as plains venu Et devant lor oex ont veü Le riche Chastel Orgueillous Dont il erent molt desirrous . Les un brueil d' oliviers ramus , Qui molt ert biax et bien foillus , Orent ja tendu en un pre Cil qui devant furent alé Le tref le roi . Iluec descent , Et tuit li autre liement ; Aprés se fisent desarmer . Nus n' osoit en avant aler Qui volsist faire au chastel guerre . Bien fu seü lués par la terre , Si n' orent pas molt sejorné Quant ont laiens un saint soné . Grans ert , ainc hom ne vit graignor ; Bien cinc liues aluec entor En ala par trestot l' oïe ; Toute la terre est estormie . Si tost com l' oïrent soner , Le roi comencha a conter Cil qui toz les estres savoit , Del saintporcoi sonez estoit . Et lors dist : " Par verté provee Ja sevent par ceste contree Que assegiez est li chastiax . Es murs , es tors , ne es querniax , Escu ne lance mis n' ara Tantqueli sains sonez sera . " En ce qu' il lor aloit contant , Virent sor destre maintenant Plus de troi mile gonfanons Es murs , es tors , et es doignons . Et lués ot autretant escus Environ as querniax pendus . Et si veïssiez chevaliers Sor palefrois et sor destriers Fors des forés au plain issir Et a molt grans routes venir Vers le chastel ; ens s' en entrerent . Molt volentiers les esgarderent Li rois et tuit si compaignon . Ne weil deviser la fachon Del chastel , que trop i metroie Se tote le vos devisoie ; Mais puis l' eure que Diex fu nez Ne fu mix seanz esgardez , Ne tant eüst riches maisons Ne hautes tors ne fors donjons . Au paveillon fu aprestez Li mengiers . Adont est alez Li rois souper a grant deduit . Par le paveillon dïent tuit Qu' a toz cels de cort traveillier Sont laiens entré chevalier Ensi deduisent et parlerent De cels de laiens et conterent . Si tost com li rois fu assis , Lucans li bouteilliers a mis En une colpe d' or le vin . Puis dist au roi : “ A le matin La joste premiere vos quier , Car c' est li drois de mon mestier . ” - “ Ja le premier don qui m' est quis , Ce dist li rois , en cest païs Ne sera par moi escondis . ” - “ C' est biens , ” dist li sires de Lis . Lors dist li rois au bouteillier : " Alez od mon neveu mengier . " Et il si fait molt lieement . Aprés mengier isnelement , Si tost come il orent lavé , Tot maintenant ont comandé Lor armes devant els venir . Ne vos en veil de rien mentir ; La veïssiez por ensaier Mainte cauce de fer cauchier , Jambes estendre , piez flechir . As escuiers refont vestir Lor haubers por le regarder , Metre coroies et oster . Ne welent qu' il i faille rien , Tot appareillent bel et bien ; N' onques hom si haitïement Ne vit contenir nule gent . Od le roi trestot se gaboient Etpar joglois li demandoient Qu' aseïst a chascun son jor , Si les aroit mis fors d' esror . “ Seignor , dist li rois , non ferai . En ceste paor vos tenrai . ” Et quant se sont assez deduit , Tant que grant piece fu de nuit , Puis boivent et si vont couchier . ET l' endemain sanz atargier Au soleil levant tot leverent ; A une chapele en alerent Qui ert en un bois lez un pre . Iluec estoient enterré Tuit li bon chevalier ocis , Li estrange et cil del païs . Et si tost com la messe ot dite Li prestres de Sainte Esperite , Et le service ot tout fine , Si sont arriere retorné . Et li mengiers fu atornés Au paveillon , si est disnez Li rois et tuit comunement . Quant orent mengié lieement , Si se lievent sans atargier Et arment lués le bouteillier Molt bien et molt cortoisement . D' une porpre de Bonivent , Broudee d' or , li blïaus fu Qu' il ot sor le hauberc vestu . Son cheval li ont amené Et son escu ont aporté . Il est montez joious et liés ; Ses gonfanons li fu bailliez . Del roi et de ses compaignons Se part et fiert des esperons . Ainc ne fina sanz nule faille Si fu el pre de la bataille Ou trestot cil se combatoient Qu' a cels dedens joste queroient . Seignor , es quatre cors del pre Erent quatre olivier planté Por mostrer del champ la devise . Tuit tienent a recreandise Celui qui trespasse premiers Le bone des quatre oliviers Puis qu' il i est venus armez . Lucans qui dedens fu entrez N' i a pas esté longuement Quant voit issir molt fierement Fors de la tour un chevalier Molt grant sor un fauve destrier . De totes armes ert armez Trop cointement et acesmez ; El pre s' en vient grant aleüre . Et lués maintenant a droiture Baissent andui les gonfanons Et hurterent des esperons , S' est li uns vers l' autre venus , Grans cops se donent es escus . Li chevaliers premierement Feri Lucan si durement Que sa lance tote froissa . Et li bouteilliers feru l' a Si durement qu' il l' a porté Fors de la sele enmi le pre . Le cheval prent si s' en torna ; Enmi le pre celui laissa A pié , puis s' en vient vistement Au paveillon et lieement . Lors dist mesire Brans de Lis : " Certes , cist sieges fust fenis , Bouteillier , se pris l' eüssiez . Jamais ne vos traveillissiez , Car tot eüssiez achieve L' oirre qui tant vos a grevé . Ainz nuit vos fust chi amenez Mesire Gifflés toz quitez , Que cil est si buens chevaliers Qu' il l' en rendissent volentiers . " Et quant li bouteilliers l' oï , De nule rien ne s' esjoï . Au paveillon plus ne sejorne , Le cheval lait , el pre retorne ; Onques por le roi nel laissa Qui maintes fois le rapela . Parmi la porte se mist fors Armez , son gonfanon destors , Uns grans chevaliers maintenant ; El pre s' en vient tot apoignant . Li bouteilliers , quant la veü , Lors point , sel fiert parmi l' escu Si durement que pechoier Covint la lance de pomier . Et cil durement le refiert De la lance qui molt fors iert Qu' a la terre jus le porta . Lucans molt tost se releva Et si quida le tros oster Qu' il ot el bras sanz arester , Mais li chevaliers fierement Li cort sus ; et il se desfent Au miex qu' il puet come navrez . Por che qu' il estoit enferrez Li estut , ou volsist ou non , Maintenant fianchier prison Con cil qui ne puet mais avant . S' espee rent celui atant Qui el chastel od soi l' en maine ; Mais ai [ n ] s le desferre a grant paine , Puis l' a d' une bende liié , Si que il l' a tout estanchié . Molt est li rois d' ire eschaufez Quant voit que il en est menez . Adont dist mesire Gavains : “ Se li bouteilliers estoit sains , De che qu' il est pris me seroit , Certes , molt bel , car orendroit Gifflés li preus et li vaillans , Qui laiens a esté quatre ans , Orra les noveles de nous , Si sera molt liez et joious . Molt par est preus li bouteilliers , Mais c' avient bien quechevaliers Chiet a terre et qu' il est navrez ; Ja par moi n' ert de che blasmez . " Mesire Brans de Lis redist : " Biax dols sire , se Diex m' aït , Il ra abatu un des lor , Je ne sai gaires nul meillor ; S' i a , estre les soldoiers , Plus de dis mile chevaliers . " Ce dist mesire Brans de Lis , Mais il estoit un poi marris Del bouteillier qu' il ot blasmé Por celui qu' il n' ot amené ; Se li est en son cuer avis Que il n' est por autre rien pris , Se por che non que il li dist . Lors vient al roi , si li requist Par le grant amour qu' il li doit Que il la joste li otroit De l' endemain . Molt par li prie , Mais li rois ne l' otroie mie ; Ains li respont que sa proiere Ne feroit en nule maniere , Se correchier ne l' en quidoit , Par la grantfoiquelui devoit . “ Si m' aït Diex , biax dols amis , Fait li rois , il m' est bien avis , Se je vos avoie perdu , Trop me seroit mesavenu . ” - “ Sire , ja nel devez quidier ; En ne doit pas mal senechier . Ja se Dieu plaist ce n' avenra Tant com vive , n' en doutez ja . Lïement le don m' otroiez , Ainz que d' autres proiez soiez . ” Et li rois a dit : “ Vostre grez Ert fais , quant ensi le volez . " Lors vont au paveillon mengier , Mais n' i ot pas del bouteillier . EN la chambre demainement Ou avoit esté longuement Li buens Gifflés li fix Doon , La le menerent en prison . Et Gifflés , quant il l' a veü , Ne l' a mie mesconneü . Contre lui saut , si le baisa Et puis aprés li demanda : " Dites moi , li miens dols amis , En quel terre fustes vos pris ? " Et Lucans li a lués conté De chief en chief la verité , Et con li rois a asegié Le chastel , et fors sont logié . " Et distqueil ne s' en movra Del siege tant qu' il vos avra . " Gifflés en a joie molt grant , Puis li redist tot maintenant : " Sire Lucan , molt par desir De vos noveles a oïr Des meillors chevaliers del monde , De cels de la Table Roonde ; Molt a lonc tans que je nes vi , Neque je parler n' en oï . ” Et li bouteilliers li respont : “ Sire , par toz les sains del mont , Cil est puis mors , et cil est pris , Et cil et cist est sains et vis ; Es lieus as mors a puis venus Bons chevaliers et esleüs . " - “ Et Diex ! come est amenuisie La cors de la riche maisnie . La moitié n' en connois je mie De ceus qui ore sont en vie . ” Et dist Lucans : " Sachiez de voir , Molt vos desirrent a veoir ; Jamais joie en lor cuers n' aront Jusqu' a l' eure qu' il vos aront . ” A ces paroles aporterent Le mengier cil qui l' apresterent , Si laverent et si mengierent , Et quant lius fu , si se colchierent . A grant joie et a grant deduit Passerent ensi cele nuit , Mais molt lor ot corte duree , Car la Pentecoste ert passee Et fu aprés le Saint Jehan , Qu' el sont plus cortes qu’ en tot l' an . A l' endemain fu li matins Et li solaus si clers et fins , Car molt par fist bel tans et cler . Et quant il fu tans de lever , Li rois qui fu au paveillon Se leva et si compaignon . La premiere chose qu' il firent , A la chapele messe oïrent ; Puis fu li disners aprestez , Car matin mengier est santez A cels qui ont feble cervel . Disner orent molt riche et bel , Si sont assis molt lieement Et si mengierent vistement ; Lardez orent de venoison Qu' il en prenoient a foison . Et lués que il furent disné , Si ont li camberlenc armé Richement le seignor de Lis Sor un samit qui fu treslis , Et li rois meïsmes sanz faille Li a lachie la ventaille . Puis est montez , et l' escu prent Et a son col molt bel le pent ; La lance ou ert ses gonfanons A prise , et fiert des esperons Tot droit au pre que bien savoit . De la porte del chastel voit Grant oirre issir un chevalier . Desor un sor bauchant destrier Estoit armez trop cointement , Et vient el pre delivrement Ou mesire Bran de Lis fu . Si tost come il se sont veü , Si poignent lués delivrement . Bien le vos di veraiement , Sor les escus si s' entrefierent Que totes les lances froissierent , Et tant vinrent de grant vertu Qu' el pre se sont entre abatu . . Mais n' i jurent pas longuement , Ains saillent sus molt vistement Et traient nues les espees Dont il se donent grans colees Amont sor les elmes luisans . Toz li pires ert molt vaillans , Mais molt durement ert grevez Cil del chastel qui ert navrez . Et Brans de Lis toz sains estoit Et delivres , sel requeroit ; Si durement le va hurter Que en nul liu nel lait ester . A force s' est ajenoilliez , Et ains qu' il se fust redreciez Li a fait fianchier prison , Si l' en amaine au paveillon . Le roi le done et il le prent , Puis l' en merchie bonement ; Puis fait lués faire une ramee De rains bele et encortinee . Dedens colchent le chevalier Qui de repos avoit mestier . Et li rois et si compaignon Desarmerent el paveillon Le seignor de Lis lieement , Puis le fist vestir erranment Et font grant joie tout le jor . Quant vint le soir a la froidor , Si sont alé esbanoier Desoz l' ombre d' un olivier . Tout entor le roi sont assis Li vaillant chevalier de pris Por escouter chiax qui cornoient Molt durement et fresteloient . N' ainc nus tel estrument ne fist Qui a gaite point convenist Qu' el chastel n' oïssiez soner Et molt grant joie demener . Li rois en veilloit plus les nuis , Car molt li plaisoit li deduis Des bons gas que s' entredisoient Les gaites qui la nuit cornoient . Lez le seignor de Lis seoit Kex qui les gaites escoutoit . Adont por rien ne se tenist , Por nule chose qu' avenist , Que il ne deïst son avis : " Seignor , fait il , par Saint Denis , Je quit la joste est obliee , Qu' encor ne fu anuit rovee . Li rois n' a compaignon ne per Cui l' aie oï encor rover . “ - “ Il n' en ont ore nul besoig , Ke , fait li rois , je la vos doing . ” - “ Sire , fait Keus , par Saint Martin , J' amaisse mix a le matin Une haste hochie en cras Que je vostre joste ne faz . Ja ne vos en merchïerai , Mais toutes voies le ferai , Quant il vos plaist , sire , demain , Foi que doi monseignor Gavain . ” Grant joie demainent et font De ses dis cil qui iluec sont , Et quant l' orent assez gabé Au paveillon sont retorné ; La nuit ont trespassee ensi . Au matin quant fu esclarchi , Ainçois que prime fust sonee , A li rois la messe escoutee . Et lués que il orent disné , Si ont le seneschal armé . Puis est montez , son escu prent Et d' ax se part hastivement ; Mais plus tost ne fu il es prez C' uns chevaliers molt bien armés Ist del chastel molt tost poignant Et vient el pre tot maintenant . Sor les escus s' entreferirent Si fort que a terre chaïrent , Et molt vistement sus resaillent Et as espees qui bien taillent Felenessement se requierent Et parmi les hiaumes se fierent . Li chevaliers ireement Va Ke ferir , et il l' atent ; Et cil un grant cop l' a feru Parmi la penne de l' escu . Son cop estort , li brans brisa , Et li chevaliers le hasta . Si durement le va hurter Que la bosne li fistpasser Que li quatre olivier tenoient Qui au coron delpreestoient . Lors aresta li chevaliers . Enmi le pre ert ses destriers , Et il vint la , si est montez . Au cheval Ke en est alez Et il le prist sanz contredit , Si l' en mena , car bel le vit . Kex est arriere repairiez ; Ne set pas que soit engigniez , Ainz quide avoir trestot le pris , Mais cil l' a assez mix conquis . Au roi dïent si compaignon : “ Sire , por Dieu , et cor alon Encontre Ke por lui gaber ; Trop le feroit bon desjogler . " Li rois l' otroie ; encontre vont . Trestoz premerains les semont . Devant trestous en va li rois Qui molt ert sages et cortois . " Ke , fait il , venez vos de loing ? Avez vos dont eü besoing ? ” Et Keus qui toz est aprestez De mal dire s' est arestez , Et dist : “ Sire , laissiez me ester , Ne me devez pas ramprosner . J' ai un de chiaus dela vencu , Mais il m' a mon cheval tolu . Li chans est miens , je l' ai conquis , Et cil en va qui n' ot le pris . ” Chascuns se teut , qu' i [ l ] ne rist mie . “ Sire , avez vos mestier d' aïe ? ” Ce li dist Thors li fix Arés . Li autre li ont dit aprés : “ Seneschal , estes vos blechiez ? " - “ Ce m' est avis que vos clochiez , " Ce li dist mesire Gavains . Adont li dist mesire Yvains : “ Ke , cor me bailliez vostre escu ; Bien avez l' estor maintenu , Merveilleus cops ferir vos vi . Bien l' avez fait , la Dieu merchi . ” L' escu li baille ; et il le prent , Par le guiche a son col le pent . Chascuns le gabe a son pooir Et il le set trestot de voir . Lors dist a monseignor Yvain : " Sire , je vos doins a demain Autant com j' ai hui gaaignie ; La joste et le champ vos doinz gié Por mon escu que vos portez . Bien faites quanques vos volez . Certes je vos reservirai D' autel mestier quant je porrai . ” Cil qui ce li oïrent dire Ne se porent tenir de rire . Einsi gabant l' en ont mené Au paveillon et desarmé . Et li sires de Lis li dit : “ Biax sire Keus , se Diex m' aït , Vos passastes trestoz premiers Les bones des quatre oliviers ; Et celui qui en ist avant Claiment , ce m' est vis , recreant . " Kex li respont : “ Ce puet bien estre , Foi que je doi au roi celestre . Sire , se vos savez l' entree Et l' issue , autretant m' agree . Ensi va ; li un enterront D' une part , et li autre istront . ” ATANT sonerent el chastel Es mostiers par trestot isnel Un glas si bel et si tres grant C' on n' i oïst pas Dieu tonant . Li rois enquist et demanda Por coi li glas si grans sona , Et li sires de Lis li dist : " Jel vos dirai dusqu' a petit . Biax sire , il est hui semmedis ; Ja puis que passe mïedis Ne fera nus , je vos di bien , La dedens nule oevre por rien , Ainz i est molt bien celebree La mere Dieu et honoree Plus qu' en toute crestïenté ; Ce sachiez bien par verité . . Ja verrez aler as mostiers Les dames et les chevaliers Et les borgois et l' autre gent , Appareilliez trop richement . Tot vont les vespres escouter Por la haute dame honorer . Et ensi tot le semedi Dusques a tierche le lundi , Que parle chastel sont sonees Toutes les messes et chantees . Adont comencent lor labour Li menestrel tot li pluisor ; Si vos di bien , sanz nule faille , Que devant la n' arez bataille ; Se porrez demain , s' il vos plest , Aler chacier en la forest . ” Li rois loe ce durement . La nuit sejorne [ nt ] lieement Dusqu' al matin que se leverent Et tot ensamble al bos alerent ; Et si cornerent toute jor Par le forest li veneor . Mesire Gavains esgarda Aprés deus chiens que sivi a , Qui un grant cerf parti avoient Des autres et si le sivoient . Il a tant corut aprés li Qu' en une lande l' enbati . Iluec l' atainst , si l' acora ; As chiens la coree dona , Mais n' en valt avec lui porter Fors les costez et l' eschiner . Li chien se sont mis devant lui , A joie s’ en vont sanz anui ; Et a che qu' il en va ensi , A assez pres de lui oï Un ostoir crïer durement . Tout droit au cri que il entent S' en est alez grant aleüre . Parmi une grant sente obscure A tant isnelement erré Qu' il vint a une fermeté , La plus bele c' ainc mais trovast En nule terre ou il alast . En une lande estoit assise Si bel , n’ a sohait n' a devise Ne peüst plus bele trover En liu ou il peüst aler . Laiens avoit sale et fort tor , Et se fu close tot entor La fertés de molt bon palis , S' avoit bon pont fort torneïs Sor le fossé qui molt ert grans Et toz plains d' iaue sorondans . Au chief del pont un pint avoit , Et desoz le pint se seoit Sor un tapi uns chevaliers , Mais ainc ausi grans n’ ausi fiers N’ iert mais ne trovez ne veüs . Mesire Gavains est venus Tot droit a lui a l' ains qu' il puet , Et cil tant ne quant ne se muet , Ains fu toz enbrons et pensa . De sa grandor se merveilla Mesire Gavains quant le vit . Cortoisement et bel li dist : " Sire chevaliers , Diex vos saut . ” Cil ne respont ne bas ne haut ; Tant par est pensius et plains d' ire Conques ne li valt noient dire . Le tierche fois le salua , Et cil nul mot ne li sona . Lors se met devant lui tot droit , Mais cil ne l' ot ne ne le voit . " Ha , Diex ! fait mesire Gavains , Qui formas home de tes mains , Por coi fu cis formez si biaus Quant il est et sors et muiaus ? Or est si bien fais et si grans , Il est ausi grans c' uns gaians . Certes , se compaignie eüsse , Je l' en mennaisse se peüsse ; Et ne finaisse dusqu’ al roi , Qui m' en seüst bon gre , ce croi . A merveilles fust esgardez . " Adont s' est Gavains porpensez Qu' ensamble od lui l' en portera Sor son cheval , et descendra Tot maintenant que plus ne dist . Sa venoison soz l' arbre mist , Et avant sor l' archon se pent ; Celuiparles espaulles prent , Si la un petit sozlevé , Si li met la main al costé . Cil salt en piez molt vistement Et li a dit par hardement : : " Qu' avez fait ? A poi ne vos tu De mon poing quant m' avez tolu Le mort . Se j' eüsse m' espee , Ja fust de vos ensanglentee . De chi vos lo molt tost fuïr , Vassal , si me laissiez morir . ” Atant se rest soz l' arbre assis , Si refu autretant pensis Come il ert quant il le trova . Sa venoison lués retroussa Mesire Gavains , si s' en torne ; Molt le laisse pensiu et morne . N' a pas demie liue alé Quant devant lui a encontré A cheval une damoisele Qui molt estoit cortoise et bele , Sor un grant palefroi norois , N' ot plus bel onques quens ne rois . Son lorain ne sa coverture , Son poitral ne sa vesteüre Ne peüst nus hom achater . Ne me loistpasdeviser Come ele ert richement vestue ; Sa roube estoit a or batue . En sa main tint une corgie Qui molt fu bien appareillie . Les boutons avoient fait Mor , De fine soie a pendans d' or ; Le palefroi en fiert sovent . La damoisele isnelement Lez monseignor Gavain passa , Conques un mot ne li sona . Li palefrois si tost aloit Que molt grant merveille en avoit Mesire Gavains . Et quant voit Que ele a lui ne parleroit , Si poinst aprés et si li dist : “ Estez , damoisele , un petit . ” Cele ne velt a lui parler , Ains se haste de tost aler . Mesire Gavains s' acosta Pres de li , si li demanda : " Ha , damoisele , estez , estez ; Si me dites ou vos alez . " Ele respont au chevalier : “ Sire , por Dieu , je vos requier Que vos ne me delaiezpas ; Car jou ai mort , n' est mie gas , Ains le vos di par verité , De toute le crestïenté Et le meillor et le plus bel Qui fust onques en nul chastel . ” - " Coment ? fait mesire Gavains , Avés le vos mort a vos mains ? " — “ Je non , sire , se Diex m’ ament , Ainz li oi des hier en covent Qu' a lui seroie ainz mïedi ; De covenent li ai failli . El monde n' avoit nul meillor , Si m' atendoit a une tor Cha devant li miens dols amis . ” - " Certes , damoisele , il est vis , Por voir le vos tesmoing et di ; A por un poi ne me feri N' a encor gaires de son poing . Or n' alés pas a tel besoing , " Ce li dist mesire Gavains . - “ Biax sire , estes vos ent certains ? " - " Oil , mais mus ert et pensis . ” - “ Puet c' estre voirs ? Il n' est pas vis , Ce sachiez , sire chevalier , Or n' i a point de l' atargier . ” Le palefroi fiert maintenant Et il en va molt tost amblant . Mesire Gavains l' esgarda , Mais a merveille li pesa Qu' il ne li avoit demandé Del chevalier la verité ; Ne de li de quel terre estoit , Ne come a non , ne dont venoit , N' en set comencement ne fin . Lors se remet en son chemin Tant qu' il revint au paveillon Ou estoient si compaignon , Qui por lui tot dolant estoient , Mais or sont lié quant il le voient . Et il , lués qu' il les vit , lor dit S' aventure si com le vit , Tout ensi com trovee l' ot . Et quant li sires de Lis l' ot , Si dist au roi : " Cil chevaliers , Sire , est li Riches Soldoiers , Qui maintient la riche mesnie Qui tant est preus et seignorie . Cele damoisele tant aime Que dame et pucele le claime , Si dïent tout que il morra Por la pucele , s' il ne la . ” A che qu' il aloient parlant , Voient une porriere grant Par devers la forest lever , Et si tres grant gent trespasser Que plus en i a de vint mile . Il ne remest ame en la vile , Qui d' aler eüst poësté , N' alast encontre de son gre Vers la forest . Pres fu de nuit Ainz qu' il fuissent ens entré tuit . Et lors a li rois demandé Qu' il li die la verité , Quel part totes ces gens iront . Et li sires de Lis respont : “ Sire , il vont contre lor seignor , Si li feront ja grant honor , Car ainc a nul jor de sa vie Ne pot mais amener s' amie , Ne n' en ot aise ne pooir . Sire rois , jel vos di por voir Que chascuns de ses soldoiers Fera trois noviax chevaliers Sanz nule faille encor encui Por joie et por honor de lui , Qu' ensi li plaist , et dit lor a Que molt bon gre lor en sara . " Que vos iroie plus contant ? Une joie ot la nuit si grant , Et tel luminaire de chire Ou chastel que nel vos puis dire , Es hautes tors et es soliers , Sor murs , sor arbres es vergiers , Que li chastiax qui molt fu grans Sambloit que il fust toz ardans . S' oïssiez chanter toute nuit Laiens et demener grant bruit . ATANT s' ala couchier li rois ; Et au matin tot demanois Mesire Yvains li desraisna Por le don que Keus li dona , La joste , c’ ainc tort ne l' en fist Li rois , n' ainc ne le contredist . Si tost come il orent disné , Si ont lor compaignon armé Molt tres bel et molt cointement . Puis est montez isnelement Et prent son escu et sa lance ; Ne valt plus faire demorance . Uns autres revint du chastel , Sor un destrier fort et isnel , Molt bien armez . Le cheval point , Vers monseignor Yvain se joint . Sa lance brise , je vos di , Et mesire Yvains le feri Si qu' enmi le pre le porta Tant com la lance li dura . Puis li cort sus au brant d' acier Et au pis devant du destrier . En che que cil se valt lever , Le refait a terre voler Et le foule si durement Que cil , ou weille ou non , se rent . Lors il fait prison fianchier , Et si l' an maine sanz noisier Au paveillon , et si le rent Au roi son seignor erranment . Tels fu li gaains de cel jor . Et savez quels fu cil des lor ? Ce fu des noviax chevaliers , N’ ert pas des riches soldoiers . Et quant il l' orent desarmé , Li rois , voiant tot son barné , L' apele et li dist : “ Biax amis , Dont estes vos ? de quel païs ? " - “ Sire , fait il , d' Yslande sui , Fix al conte Brangeli fui . Sire , par verté le vos di , Toz jors ai por armes servi L' amie al Riche Soldoier . Devant li me faisoit trenchier , Et me sireporsoie amour Me fist ier chevalier el jor . Por mon service me dona La joste , n' en mentirai ja , Mais por rien ne le m' otroiast , Se ma dame ne l' en prïast , Car maint preudome laiens a Cui molt durement en pesa . " - " Amis , dist mesire Gavains , Dites moi , se estes certains , Li quels le doit demain avoir . ” - “ Sire , ( je ) le doi bien savoir . Sachiez , li Riches Soldoiers Venra demain el champ premiers , Et se vos dirai bien coment . Laiens a establissement Qu' al matin montent les puceles Sor les murs , et les damoiseles . Cele qui voit venir armé Le chevalier parmi le pre , Lors estuet son ami armer Et puis sor son cheval monter . Ma dame totes les manda Ersoir , et puis lor devisa Qu' eles le laisse [ sse ] nt monter Laiens as murs por esgarder . Et il porra bien estre ensi De la joste que je vos di . " Atant est levez en estant Mesire Gavains maintenant Et vint al roi , si li requist La joste , mais il l' escondist . Et dist li rois : " Biax niex Gavain , Vos ne l' arez mie demain . Od moi qui irai daerrains Irez , si l' arés premerains Aprés trestoz nos compaignons . ” - “ Sire , quant je m' en sui semons , Estrange honte me seroit . Ja puis Diex joie ne m' otroit , Quant ceste me sera veee , Se jamais en ceste contree Fai joste , ançois m' en irai sols . ” Fait li rois : “ Ançois l' arez vos . ” Et il respont : " Vostre merchi . ” LA nuit reposerent ensi , Et l' endemain a l' ajornee Parut sor l' erbe la rousee . Lors leva mesire Gavains Et avec lui mesire Yvains . Savez quels estoit cil matins ? Si biax et si clers et si fins Com s' il fust fais por aoerer . A la rousee ala laver Son vis et ses piez et ses mains Cil qui n' estoit mie vilains ; Puis en vienent al paveillon . Un riche porpoint de colton , De porpre et de samit bendé , Li ont devant lui aporté , Et il maintenant le vesti . En aprés ses mances cousi Entor ses bras molt belement Et bien et acesmeement . Ains que il soit toz atornez , Est li rois ses oncles levez . Au mostier vont , et quant fu dite La messe de Saint Esperite , Au paveillon sont retorné . Et quant il se furent disné , Si fist ses armes aporter Tout maintenant por lui armer . Et mesire Gavains s' asist Sor un tapi que on li mist Sor l' erbe enmi le paveillon Qui molt est de riche façon . Bien vos puis dire et affichier Qu' el paveillon n' ot chevalier Ne soit en estant desfublez Devant lui tant qu' il soit armez De toutes armes parloisir , Si com covient por assalir Autrui et por son cors desfendre , Si qu' il n' i ot que entreprendre . Ses chevax li est amenez Et il i est molt tost montez ; D' un chier pale estoit toz covers . Sus sist , et fu ausi apers Que de nul cors de chevalier Plus gent jamais parler ne quier . Escalibor , sa bone espee , Li a li rois Artus donee ; Desor son cheval li a chaint Lasquement , que point ne l' estraint . Son escu et sa lance prent , D' aus se depart isnelement , S' en vint el pre grant aleüre , Ce dist et conte l' aventure . N' i ot pas esté longuement , Qu' el chastel sona clerement Uns cor ( s ) enson le maistre tor , Siquela terre tout entor Fremist une liue environ ; Si dona li cors grant reson . Et mesire Brans de Lis dist Au roi : “ Sire , dusqu' a petit Verrez le Riche Soldoier Venir armé sor le destrier . Ja icil cors ne sonera Dusqu' adont que il s’ armera . Je sai bien au son qui fu lons Que il chauce ses esperons . ” Puis a le secont mot soné , Et il lor a dit et conté : " Par ma foi , ore a il chauchies Ses chauces de fer et lachies . " Lors fu sanz soner longuement , Puis resone si hautement Que toz li chastiax en bondist . Et li sire de Lis lor dist : " Rois , ore a son hauberc vestu Li Soldoiers , ce saches tu , Et lacié son elme luisant . ” Lors resone tot maintenant . " Biax sire rois , ore est montez , Si n' iert hui mais li cors sonés . " Einsi lor a dit et conté Li bons chevaliers la verté . La vile fu molt estormie . Cil qui en ot la seignorie S' en vient contreval fierement , Et aprés lui tant de se gent Que bien les oïrent movoir Cil del paveillon sanz veoir . Dusqu' a la porte le convoient , Et cil s' en ist , no gent le voient , Covert d’ un riche sciglaton Trestot desci a l' esperon , Le riche gonfanon destors ; Si s' en ist molt fierement hors . Lors veïssiez as murs monter Si grant puile por esgarder Le bataille des deus vassax Que tot li mur dusqu' as portaus Estoient covert environ ; Ce n' estoit se merveille non . Cil vint el pre molt fierement Ou mesire Gavains l' atent . Quant il le voit , s' a l' escu pris , A l' encontre s' est ademis . Lors ont les lances alongies Et les enarmes empoignies , Et traient avant les blasons Et puis fierent des esperons Les chevax por plus tost aler . Il ne falent pas al joster , Car sor les escus se ferirent Si fort que por poi ne chaïrent Des chevax , des cors , des escus , Qu’ ambedoi caient estendus , Weillent ou non , enmi le pre . Li cheval sont sor ax versé , Mais cil sont plain de hardement , Si salent sus molt vistement Et les espees traites ont Et molt fierement s' entrevont . La veïssiez dure mellee ; De mainte gent fu esgardee . Par molt grant ire s' entredonent Si tres grans cops que tot s' estonent . Li rois a de Gavain paor ; Cil del chastel de lor seignor Refont a Dieu mainte proiere Que sains et saus reviegne arriere . Et cil ne s' entr ' espargnent mie ; Chascuns a l' espee forbie A si li uns l' autre feru Qu' il perdent molt de lor vertu . Car bien sachiez qu' a icel jor Fist une si tres grant chalor Que ainc puis cele eure en avant Ne fist greignor ne ausi grant . Si les agrieve la chalor Qu' il perdent auques lor valour . Hardemens et force doubloit Toz jors puis que none sonoit , Ce sachiez , monseignor Gavain ; Tot en devez estre certain . Dusqu' a le nuit que jors faloit Icele force li duroit . Et de mïenuit en avant Li redoubloit tot autretant Et li duroit dusqu’ al matin , Et puis li tornoit a declin Tant que venoit a mïedi . . Par verté , seignor , le vos di Qu' il se combatirent es prez A icel jor que vos oëz , Et ce li ot molt bon mestier Et nuist molt al bon Soldoier . N' ont l' uns vers l' autre rien conquis Dusque passa toz mïedis . Se li uns fiert grans cops sovent , Li autres refiert durement Par grant ire , par grant vigour . On n' en set choisir le meillor . Trestot cil qui les esgardoient Molt tres grant merveille en avoient Qu' il n' erent mort ou recreü . Por la chalor qui si grans fu Est recreüs trestoz premiers , Ce m' est avis , li Soldoiers , Car ne peut le grant chaut soffrir . Por poi ne le covint chaïr , Car une soif si grans li prist . Et mesire Gavains que fist ? Quant le sent las , si le hasta , Et li Soldoiers chancela . Lors li cort sus , si l' a hurté C' ambedui sont cheü el pre ; Mais li niez al roi vistement Sali en piez delivrement Et dist : “ Vassal , rendez vos pris Ainçois que chi soiez ocis . ” Mais cil par est si estordis Qu' il ne deïst mot por Paris . Quant ot s’ alaine et il parla , Si a dit : “ Diex ! qui m' ocirra ? Puis que cele est morte et fenie , Si ne me chaut mais de ma vie . " Molt s' esmerveille que velt dire . Mesire Gavains lors le tyre Par le nazel , et quant il vit Qu' il ne parleroit , si li dit : " Sire chevaliers , rendez vous . " Cil dist : " Ele est morte a estrous , Si n' avoit el siecle meillor ; Trop l' amoie de grant amour . ” Quant mesire Gavains entent Qu' il ne respondra autrement A ce dont il l' araisona , Les las del hiaume li trencha . Et cil tot adés clos tenoit Les oex , que toz pasmés estoit . Du grant soif et de la chalor Ot si perdue le coulour Qu' il se gisoit toz espamis . Mesire Gavains est marris Quant il nel pot faire parler Ne por ferir ne por bouter . Ne ocirre ne le velt mie Ne laissier par recreandie , Ains s’ apense que s' il l' ocist Tout a perdu sanz contredit . Et s' il reva au paveillon Por querre aiue a son prison Porter , et quant arrier venra Il set bien pas nel trovera ; Alez s' en seroit ou fuïs . Molt durement fu esbahis . Lors li a son chief desarmé Et s' est assis lez lui el pre . Escalibor en sauf a mise Et l' espee celui a prise . Et quant revint et veü l' a Joste lui , si li demanda Son non , et il lués li a dit Tout erranment sanz contredit . Et quant il ot que c' est Gavains , Si a dit : " Sire , or sui certains Que vos estes de tot le mont Li mieldres de chiax qui i sont . ” Atant se teut , que ne parla . Mesire Gavains l' esgarda Et li a dit : " Biax dols chiers sire , Ja de rien que vos m' oëz dire Ne vos devez a moi marir , Mais se od moi volez venir A cel paveillon dusqu’ al roi , Il vos querra bien vostre foi . ” Lors li respont : “ J' ai une amie Certes que j' aim plus que ma vie ; Et s' ele est morte , je morrai Si tost com je dire l' orrai . Si vos requier par gentilisse , Por Dieu , por amour , par franchise , M' amie me rendez sanz mort . Par tel covent n' a droit n' a tort Ne seront jamais contre vos Nus hom del Chastel Orgueillous . Se vos volez faire , biax sire , Por moi ce que vos m' oëz dire , Je vos fiancerai par foi A faire tout le gre le roi , Si n' ara laiens soldoier A cui je nel face otroier . Mais se m' amie le savoit , Si m' aït Diex , tantost morroit , Qu' en nule fin ne volroit croire Qu' outré m' eüssiez , c' est la voire . Por Dieu et por vostre franchise Vos weil proier d' un grant servise : Que laiens en la maistre tour Venez , si me ferez honor . Iluec vos ajenoillerez Devant m' amie et vos rend [ r ] ez Ilueq endroit en sa prison ; Ceste parole li faindron . Et li dites que vos ai pris A force et en cest champ conquis , Si me rendrez toute ma vie Et ma tres dolce chiere amie . Et se nel volez faire ensi , Por Dieu , si m' ocïez ichi . ” Au franc chevalier ramembra Del pensé ou il le trova Quant la damoisele i aloit , Com li conta que mors estoit En la forest dalez la tour . Et set que de si grant amour Aime s’ amie qu' il morroit Assez tost qui le honiroit , S' a en soi meïsme pensé Que trop seroit grant crualté D' un si buen chevalier ocirre . Lors li a respondu : “ Biax sire , Certes g' irai laiens od vos Dedens le Chastel Orgueillous , Si m' en rendrai en la prison ; Ja nel lairai por sozpechon . Vos m’ i porriez trop bien honir , Mais se g' i devoie morir , Ne vos ne vostre amie , sire , N' arez por ce ne doel ne ire . ” Li chevaliers dist franchement : “ Sire , vostres sui ligement A trestoz les jors de ma vie . ” Puis tent la main , si li affie Qu' il fera le plaisir le roi . Quant il en a prise le foi , Tot maintenant andoi monterent Sor les chevax , si s' en tornerent ; Laiens lués el chastel en vont . A poi li rois d' ire ne font Quant son neveu en voit aler , Et dist : " Bien devroie desver Quant laiens est mes niez menez . Ore i sera emprisonez . Seignor , ce qu' est ? Est il dont pris ? " - " Par foi , oil ; ce m' est avis . Mais estrange merveille avons De lui , car tot por voir savons Que il avoit celui conquis Et tot a force soz lui mis . Ainc mais si grans mesaventure N' avint a nule creature , Car ains qu' il se fust relevez Desimes nous qu' il ert outrez . " Ne les puet plus oïr li rois , Ainz se couche en son lit manois . Ore a assez a doloser , Si com li rois quide penser . Cil del chastel a lor seignor Corent a joie et a baudor , Avoir le cuidoient perdut . A s' amie sont acorut , Qui d' ire et de doel forsenoit , Si li dïent que il venoit , Et si amaine par le frain Pris por voir monseignor Gavain . A ces paroles sont venu Devant la porte et descendu . Mesire Gavains erranment A la damoisele se rent Et dist : “ Dame , tenez m' espee , Et sachiez de verté provee Qu' oltré m' a d' armes et conquis Li bons chevaliers , vos amis . Ainc si grant joie ne veïstes , Puis cele eure que vos nasquistes , Come la damoisele fist . Et li chevaliers li redist : " A un mien chastel de Boviers Irez , od vos cent chevaliers , Car ilueques weil sejorner . Faites les chambres atorner , Je i serai demain od vos , Si n' ara pas grant gent od nous . Molt ai esté hui traveilliez , Por Dieu , si ne vos merveilliez . " Ele respont : " Bien avez dit ; Li chastiax est de grant delit . ” Atant la pucele ont montee Et si l' ont el chastel menee . Savez por coi l' i fist mener ? Por che qu' ele n' oïst parler De che qu' il estoit si menez . Et quant il s' en fu delivrez , Si fu par le chastel seü Si come il li fu avenu . Et il comande a desliier Le fil Do et le bouteillier , Et on si fist puis qu' il l' ot dit . Quant mesire Gavains les vit , Vers Giftlet tot corant en va Et plus de cent fois le baisa . Merveilleuse joie li fist , Dalez lui sor le banc l' assist , Iluec ont a conseil parlé . Et quant il furent desarmé , Li doi qui se sont combatu , Et li autre qui sont venu , Molt bones reubes ont vestues , Ainc teles ne furent veües , De riches dras imperïaus . Puis fait venir quatre chevax Li Soldoiers , et si monterent ; Parmi les rues en alerent . Einsi s' en vont al paveillon , Que il n' i a s’ als quatre non . Tout cil del paveillon les virent Si tost que de la porte issirent . " Par foi , j' en voi quatre venir , Fait mesire Yvains , sans mentir ; Et tout quatre sont chevalier , Si m' aït Diex , al mien quidier . ” Kex respont : “ Ausi les voi gié . ' Et il se sont tant aprochié Del paveillon c' on les conut . Mesire Yvains al roi corut Et molt lieement li a dit : “ Sire , se Damediex m' aït , Vez ichi monseignor Gavain . Tot quatre vienent main a main , Li fix Do et li bouteilliers Et uns autres grans chevaliers . " Li rois un mot ne respondi ; Par samblant pas ne les oï N' onques du lit ne se leva , Fors que plus belement esta Un poi qu' il ne faisoit devant . A ses chevaliers dist itant : “ Ne vos contenez mortement , Mais soiez al plus belement Que vos poëz onques ester . Cist nos vienent dire et conter , Al mien quidier , que nos alon Laiens avec als en prison . Mais de chi ne me partirai Devant qu' essaiez me serai , Ou mes compaignons arai quites . ” Chascuns respont : “ Sire , bien dites . " Mais li quatre ont tant chevalchie Que il sont descendu a pié Et devant le roi sont venu . Tels joie mais ne fu veü Come a Gifflet a fait li rois Qui tant estoit devant destrois , Mais ore a en son cuer grant joie . Et por coi vos en mentiroie ? Li Saldoiers li raconta Com mesire Gavains l' outra , Et com li a rendu la vie A lui et a sa dolce amie . Li rois l' oï molt volentiers . Atant le weil chi d' ax laissier , Mais tant vos di , molt doit amer Et chier tenir et honorer , Que par ses armes le conquist Et puis si grant honor li fist Que il s' ala rendre a s’ amie Por lui salver el cors la vie . Or m' en tairai , n' en weil plus dire , Fors tant c' or est li rois toz sire Et du chastel et de la terre . Et li Soldoiers li faitquerre Trestot quanqu' il velt et devise , Tant que li rois molt l’ aime et prise . Li rois el chastel sejorna Quinse jors , et puis s' en torna Vers Bretaigne le droite voie , Et li chevaliers le convoie . Et quant assez l' orent conduit , Si s' en retorne [ re ] nt trestuit , Fors que li Riches Soldoiers , Lui centisme de chevaliers , De lui departir ne se velt ; O les autres sa voie aquelt . S' ont tant erré par lor jornees , Si come gens bien atornees , Qu' il vinrent el Chastel de Lis ; Mais molt fu povres lor delis , Qu' il ont oïes tels noveles Qui ne furent bones ne beles . Si com li rois fu descendus Et en la grant sale venus , Se li a une dame dit Que son bel neweu le petit , Qui tant estoit et biax et gens , “ Emblé l' ont je ne sai quels gens . Hors de la vile el grant chemin Ert alez joër hier matin , Et si en ont porté l' enfant . Ainc ne veïstes doel si grant Come on en fist par cele vile ; Pasmé en sont plus de dis mile . Mais dusqu' a or ne se sont faint , Mais ne trovent qui lor amaint . " A toz desplaist ceste novele . Au roi desor toz renovele Li duels , s’ a premerains enpris Qu' il le querra par le païs Et de ses compaignons menra Tant avec lui com lui plaira . Mesire Brans de Lis pramet , Com cil qui molt grant doel en fait , Que il menra tot son pooir A lui cerchier et a l' avoir . Lors dist li Riches Soldoiers Qu' il i menra cent chevaliers Ou deus cens , ou plus , tant qu' il soit Trovez . Si vos di qu' il faisoit Grant doel et molt en ert irez Por le roi qui en ert troblez . " Sempres quant nos arons sopé Si ert mix dit et devise , " Ce lor dist li sires de Lis . Et Keus dist : " Ja n' en iert desdis . " Au roi dïent li chevalier : “ Keus fait samblant c' on doit mengier . " Li rois s' en rist et puis se prent Le roi Ydier molt belement , Gifflet et monseignor Yvain . L' amie monseigneur Gavain En vont es chambres conforter , Que toute s’ ocist de plorer . Autres gens i ala assez Que chi n' ai mie toz nomez ; Li Riches Saldoiers i fu . Et quant sont devant li venu , Li rois li dist : " Ma dolce amie , Confortez vos , ne plorez mie , Que mon neveu itant querrons , Se Dieu plaist , que nos l' averons . ” La damoisele li respont : “ Sire , par toz les sains del mont , Plus avoie por vos anui Que je n' en avoie por lui , Quar je avoie oï bien dire Que trop en aviiez grant ire . Estrange crualté feroit Qui si bel enfant mal feroit ; Nus sages hom nel doit quidier . Mais del querre vos voeil proier Por Dieu , come a mon chier seignor , S' i averez molt grant honor . " Et dist li rois : " Mix avez dit Que nous trestuit , se Diex m' aït . " En la sale s' en retornerent Et mengierent . Puis aconterent Que il querroient l' endemain Le bel fil monseignor Gavain . Mais Gavains lor a fianchie Que ja n’ i portera le pié ; Il ne set rien de querre enfant . " Sire rois , a Dieu vos comant . S' en Bretaigne volez mander Rien , se pensez du comander . ” A monseignor Gavain a dit Mesire Keus : " Se Diex m' aït , Ausi m' en iroie avec vos . Vilains seroie et anuious , Se jaloie en queste d' enfant . A ses deus oncles le comant . ” Li rois respont : “ Et je l' otroi ; Mais par l' amor et par la foi , Biax dols niez , que vos me devez , Gifflet avec vos en menez ; Car trop se duet de la prison , Si n' a mestier se d' aise non . La roïne me salüez , Et de moie part li direz Que d’ ui en un mois me verra Au plus loins , mar en doutera . En la Lande des Quarrefors , As quatre pins des trois serors , Face tendre mon paveillon . Et d' ui en un mois y seron Je et li Riches Soldoiers Ki bien maine cent chevaliers , Car la roïne velt veoir . Bien se garnisse a son pooir De tote la rien que sara Qui a honor mestier ara . Face par les forés chacier , Qu' assez truissons lors a mengier . Demain al matinet au jor Movrons trestot sanz nul sejor , Si estera mes niez cerchiez Et par forés et par plaissiez . Ja n' ert en cel paſs menez Qu' il ne soit quis et ramenez . ” Icele nuit se reposerent , Et l' endemain matin leverent Et cerchierent par le païs Si com la nuit l' orent empris . Mesire Gavains fist sa gent Atorner al plus richement Qu' il püent onques atorner . Ne valt aluec plus demorer , Ains en va , s' en maine s' amie . Le bon Gifflet n' oublie mie , Et avec lui cent chevaliers En mena . Et trestoz premier [ s ] Oirre Gifflés , et tint al frain L' amie monseignor Gavain . Tout adés le conduist et maine , Et de li servir molt se paine . Tant est bele et bien atomee Cainc plus bele rien ne fu nee . Ne l' apareil du palefroi Ne vos ert acontez par moi , Car a paines nus le querroit : Le sambue qui sus estoit Fu de dyaspre , et toz li frains Fu de fin or et li caufrains . Par lor jornees chevalchierent Tantquele cort molt aprochierent Ou la roïne a sejor fu ; Par un juesdi sont la venu . Ele ert el Chastel des Ormiax Qui molt ert deliteus et biax . Ne me loist pas chi arester Ne la grant joie deviser Que la roïne encontre fist . Cil qui la novele l' en dist Li conta de la damoisele Qui tant ert avenans et bele . Adonques veïssiez pignier Par le chastel et atillier . L' une demande : “ Sui je bien ? " L' autre respont : “ Ne vos falt rien ; Et a moi , coment en est pris ? " - “ Vos estes bien , ce m' est avis . " La tierce dist de l' autre part : “ Damoisele , se Diex vos gart , Sui je ore point coloree ? " — “ Oil , plus que riens qui soit nee . Seignor , toz cis ators estoit Por la pucele qui venoit . Et en cest appareillement Tres devant la sale descent Cele qui ot lor cent biautez ; Chevaliers ot od li assez . La roïne et les dames vont Contre li et grant joie font , A grant honor l' ont recheüe . Et quant les dames l' ont veüe Si gente et de si grant biauté , Molt en ont entre eles parlé . La roïne lués l’ en mena Es chambres et molt l' onora . Por celui cui ele ert amie Laiens ot plus grant seignorie , Et molt fu chierie et amee Et chier tenue et honoree Des chevaliers et des puceles , Des dames et des damoiseles . Si vos recont por voir et di Qu' ensi com vos avez oï , Vint l' amie au bon chevalier A cort . Ce poëz tesmoignier A ciax qui par faus jugement Provent qu' ele vint autrement . Et Diex honte lor en tramete , Que ensi i vint Guilorete . Par Bretaigne fu tost conté Que li rois avoit achieve L' oirre que il avoit empris De Gifflet qu' il tenoient pris , Les gensdel Chastel Orgueillous , Et que li rois l' avoit rescous Et toz haitiez s' en revenoit , Si qu’ al jor qu' il ot dit seroit Enmi la Lande as Quarrefors . Le suen paveillon et pluisors I fait la roïne porter . Iluec s' en va por deporter , Et dist qu' ele ne se movra Devant que li rois i venra . Molt i va contes et barons . Tentes et tres et paveillons I font assez porter et tendre . La vont sejorner et atendre , Si com il doivent , lor seignor . Tres de devant le Quarrefor Estoit tendus li tres le roi . Maint bon chevalier ot od soi La roïne qui atendoit Son seignor qui venir devoit ; Molt estoient en bel sejor . Par les forés li veneor Prenoient molt bestes salvages , Que trop en avoit es boschages . EN cel sejor que je vos dis Fist molt bel vespre a un mardi . La roïne as tables juoit , Car c' ert li jus que plus amoit . Od li jue rois Urïains , S' i estoit mesire Gavains Et maint bon chevalier de pris , Si furent environ assis Qui welent le ju esgarder . Ja comenchoit a avesprer Quant il virent un chevalier Venir armé sor un destrier , Et par devant als s' en passa C' ainc a nului mot ne sona . La roïne en fu correchie , Si lor dist : “ Petit m' a proisie Cil chevaliers quant ne torna Vers moi , n' ainc ne me salua . Molt volentiers son non saroie , Et lui meïsme conoistroie . ” Lors dist a Keu le seneschal : “ Keu , montez sor vostre cheval , Si le m' alés cha amener . ” _ “ Volentiers . ” Lors se va armer , Car bien sachiez que il faisoit Toz jors al plus que il pooit Les comandemens la roïne . D' un chier blïaut forré d' ermine S' est desvestus et puis armez Isnelement et tost montez , Et vait aprés grant aleüre Com cil qui point ne s’ aseüre . Tant s’ est hastez qu' il l' aprocha Et dist : “ Dant vassal , estez cha ! Folie vos fist trespasser Les paveillons sanz demander De la roïne et de sa gent . Venez arrier delivrement . " Et li chevaliers li a dit : " Sire , se Damediex m' aït , Onques por orgueil nel laissai , Mais nul greignor besoing que j' ai Ne vos porroit nus hom conter , Si ne puis ore retorner . ” Et Keus respont : " Se Diex me salt , Quanques vos dites rien ne valt . Se vos ne retornez , vassal , J' ocirrai ja vostre cheval . ” Et li chevaliers respondi : " Trop m' arïez avileni Et mon oirre molt acorchie , Car je ne sai aler a pié . Nul poior aleor de piez De moi n' a nul liu , ce sachiez ; Et tant par est grans cis besoins Que chevalchier m' estuet molt loinz Encore anuit , biax dols chiers sire . A la roïne pöés dire , Por voir quant je retornerai , Qu' a li volentiers parlerai Et me metrai en sa merchi De che c' or n' ai parlé a li . ” Mais Keus de tout iche n' a cure , Ainz muet de molt grant aleure Vers le chevalier por ferir . Et quant cil le voit si venir , Si li laisse cheval aler Et si l' a feru al joster Que par son l' arçon de la sele A fait Keus la torneboële . Les jambes lieve contremont , A poi que li cols ne li ront , Sel porte a terre laidement . A son cheval vient , si le prent Par le frain , atot s' en ala . Et Keus toz honteus s' en torna , Si s' en revient arriere a pié , Et de lui sont joiant et lié Tel cent qui n' osent mot soner . Et il lor comence a conter Grant mençoigne qu' il ot trovee , C' ainc nis n' avoit esté pensee . " Dame , fait il , cil chevaliers Est trop orgueilleus pautoniers , Et dist de vos si grant folie C' ainc mais si grans ne fu oïe . ” Mesire Gavains li respont : " Sire Ke , par les sains del mont , Ja nus preudom ne mesdira De ma dame , nel dites ja . Laiez ester le chevalier ; S' il en maine vostre destrier , Ne dites pas por ce folie , Que ce seroit grans vilonie . ” La roïne dist : " Alez i , Biax niez , si le m' amenez chi . ” - “ Dame , fait il , molt volentiers . " Lors fu amenez ses destriers . Il monta sus toz desarmez , D' un mante [ ] de porpre affublez . En sa main une vergue prent , Le chevalier siut vistement Qui de tost aler ne se faint . Pres fu de nuit quant il l' ataint , Si le salue franchement . Et il s' areste bonement Quant monseignor Gavain oï , Qui li dist : “ Sire , je vos pri , Et la roïne le vos mande Cui tote Bretaigne et Illande Apent , que vos a li veigniez , Si ferez bien et qu' afaitiez . ” Et li chevaliers li a dit : " Sire , ne puis , se Diex m' aït ; Mais dites moi , ne me celez , Coment vos estes apelez . " — “ Sire , fait il , j' ai non Gavains . " - " Ha , sire , or soiez toz certains Que se je retorner poïsse Por nul home , por vos feïsse Plus volentiers que por nul home , Foi que doi Saint Pierre de Rome . Mais l' oirre qu' ai enpris a faire Ne puis a nul home retraire . Etque vos en diroie plus ? Mais achiever ne le puet nus Fors solement li cors de moi ; Neporquant si quit je et croi Que vos bien l' achieveriiez , Mais molt grant paine i ariiez . ” - “ Sire , fait mesire Gavains , Franchement vos pri jointes mains Qu' avec moi arriere tornez Et a la roïne venez , Car por pautonier orgueilleus , Por felon et por outrageus Vos fait li seneschax tenir Que veïstes or chi venir . Molt vos laidenge au paveillon La roïne , oiant maint baron , Mais li pluisor l' en ont blasmé . ” Cil respont : “ Moi que chaut de Ke Ne de rien que il puisse dire ? Mais por vos , li miens tres dols sire , Ferai quanques il vos plaira . Toz chis oirres en remanra Se je retor , ce vos otroi , Se vos ne le faites por moi . ” Lors redist mesire Gavains A celui qui n' est pas vilains Ne orgueilleus , ne tant ne quant Si come Keus aloit disant : " Sire , le vostre grant merchi , Loialment vos creant et di Que je vos en avancerai De trestot quanques je porrai . S' il el monde fors moi n' avoit , Par Jhesucrist qui le tout voit , Si feroie je cest message ; N' i poëz avoir nul damage , Se Dix me salve ma vertu . ” Et cil li a lués respondu : “ Grant seürté et grant fianche Ai , biax sire , en vostre acointance . Veez me chi tot prest d' aler La ou vos me volrez mener . ” Atant se sont el retor mis . Le cheval Keu , ce m' est avis , Tout estraier iluec laierent ; Ainc amener ne le daignierent , Ains s' en vienent isnelement . SI vos di bien veraiement Qu' en che qu' es paveillons entrerent Et les premerains trespasserent . C' un molt grant plaint gete en sorsalt Li chevaliers , et crie en haut : " Ha , sire Gavains , je sui mors , Par foi , si est hontes et tors Que sui mors en vostre conduit . Se Dieu plaist , si ferez , je quit , Cequem' avez en covenant . Or si prenez tot maintenant Mes armes , si vos en armez Et desus mon cheval montez , Que tot droitement vos menra Au grant besoig , ja n' i falra , Que je devoie achiever , sire . " Lors jecte un plaint , si prent a dire : " Sire Diex , por coi m' ont ochis ? Car onques rien ne lor mesfis . ” Mesire Gavains l' esgarda , Estrangement se merveilla De che qu' il se plaignoit ensi , Car n' avoit veü ne oï Qu' en l' eüst feru n' adesé . Lors le vit caoir tot pasmé Avant sor le col del destrier , Et comencha fort a saignier , Car ferus ert parmi le cors Que d' autre part pert li fers fors D' u [ n ] gavelot tot en lanchant . Et mesire Gavains plorant Li dist : " Sire , bien m' a honi Cil qui vos a feru einsi . ” Cil chaï mors , plus ne parla ; Ne nus hom ne li demanda Son non , ne quels hom il estoit Ne ou aloit ne dont venoit . Molt i assambla lués grant gent , Que tuit le pleurent durement , Mais il ne sevent qui l' a mort . Ou soit a droit ou soit a tort , Sor Ke en ont le blasme mis . Tuit dïent que Kex l' a ocis , Mais il le noie molt et plaint . De mautalent et d' ire taint Mesire Gavains , qui le va Hurter si que toz chancela . A poi qu' il ne l' a abatu , Mais li chevalier sont venu Qui se sont lués mis devant lui . Ja li feïst molt grant anui , Se l’ en si tost ne li tolist . Par grant ire oiant toz li dist : " Encore en serez vos retez De sa mort , traïtres provez . Toz en sui seürs et certains Que vous l' avez mort a vos mains . ” Kex se mist al plus vistement Qu' il onques pot entre la gent , Ne onques mot ne respondi A ce que dire li oï . Le cors mesire Gavains prist , Sor son escu porter l' en fist Droit al paveillon la roïne . Tot en plorant li dist et cline : " Dame , le chevalier veez Qui vos devoit estre amenez . A vos venoit sanz escondit Qu' il m' est fait grant ne petit . Ore est mors en vostre conduit ; Honte en avez , ce sevent tuit . Veez le cors , ce est damages , Qui molt estoit cortois et sages . Et je en quit estre honis , C' ainc ne fu veüs ne oïs Hom qui recheüst deshonor Si grant com je faz hui cest jor , Qu' il samble que l' aie trahi , Par fine verté le vos di . ” Atant fait le cors desarmer Et trestot le vont esgarder ; Son cors plaignent et sa façon Li chevalier et li baron . Et dist chascuns : “ Diex ! dont est nez Cist hom qui tant avoit biautez ? ” Onques nus d' als ne le conut Ne ne sot de quel terre il mut . Que vos iroie plus contant ? Mesire Gavains maintenant Prent ses armes , si est armez . Aprés est el cheval montez Que li chevaliers chevalchoit Qui mors el paveillon gisoit . La roïne li demanda , Qui d' ire et d' angoisse plora : " Qu' est che , biax niez ? Que volez faire ? Nel me devez celer ne taire , Ains le me dites , biax chiers sire . " - “ Certes , dame , nel vos puis dire , Que je meïsmes nel sai pas ; Mais itant vos en di sans gas Que ceste oirre m’ estuet furnir , Se j' en devoie ore morir , Qu' au chevalier l’ oi covenant . Ne vos en sai rien dire avant , Mais chist chevax mener me doit La voie et le chemin tot droit , Je ne sai ou , ne en quel terre , Ne le besoing que je vois querre . Dame , le mort del chevalier Faites enquerre et encerchier , Que le sache quant revenrai . Jamais grant joie nen avrai Devant que je l' arai vengié . ” Atant s' en part , si prent congié , N' ainc ne volt en nule maniere Remanoir la nuit par proiere , Si l’ en prïent tuit li baron Et li chevalier d' environ . Trestout demainent grant dolor Por le buen neveu lor seignor ; Ne sevent dire ne penser En quel terre il en doit aler . Lors oirre mesire Gavains , Cil remaint mors entre lor mains . SI com raconte l' escripture , Cele nuis fu noire et oscure , Car il tona molt longuement Et plut et fist un si grant vent Que li arbre parmi fendoient . Foldres espessement chaoient , Et si durement espartoit Que merveille est que ne moroit Mesire Gavains li gentieus . Mais tant vos di que en toz lius Le salvoit sa grans loiautez Et sa grans debonairetez . Et cele nuit demainement Le gari cil Diex qui ne ment , Iche sachiez bien vraiement . Toute la nuit entierement Li gentius chevaliers erra Si com li chevax le mena , Tant qu' il vint a une chapele En un quarrefor grant et bele Qui enmi la forest estoit . Por l' oré qui mal li faisoit , Li tonoires et li espars Qui li vienent de totes pars , Vient a l' uis , si le trove overt . Et voit l' autel tot descovert , Qu' il n’ i ot drap ne rien desus Que un chandelier tot sanz plus De fin or trop bien fait et grant , Et un gros chierge tot ardant Qui grant clarté laiens jectoit . Quant mesire Gavains ce voit , Si comenche lués a penser Qu' il s' ira laiens reposer Tant que li tans soit achoisiez Et li grans vens un poi baissiez . Lors se met ens tot a cheval , Et esgarde amont et aval Et sus et jus , destre et senestre , Si voit parmi une fenestre , Qui derriere l' autel estoit , Une main laiens entrer droit , Qui tant par iert noire et hideuse C' ainc nus ne vit si merveilleuse ; Le chierge prist et si l' estaint . Lors vint une vois , si se plaint Si tres durement , ce li samble , Que la chapele tote en tramble . Li chevax fronche et saut d' aïr , Sique a poi ne fist chaïr Tot envers monseignor Gavain . Il lieve sus sa destre main , Si se saigne , puis s' en ist fors . Et li mals tans s' acoisa lors Et la grans pluie remest tote , Que puis ne venta ne plut goute , Ains devint la nuis clere et pure ; Si s' en torne grant aleüre . Les grans merveilles qu' il trova , Dont maintes fois s' espoënta , Ne doit nus raconter ne dire . Cil qui les dist en a grant ire , Que c' est del secroi du Graal ; S' en a grant anui et grant mal Cil qui s' entremet del conter , Fors si come el doivent aler . Por voir vos di qu' il chevalcha Tote nuit puis , c’ ainc ne fina , En doel , en ire , et en paor , Tresqu’ al matin qu' il vit le jor Qu' il esclaira . Lors regarda La terre , molt se merveilla . En une nuit ot si passee Bretaigne et tote la contree . En une grant forest entra , Qui des le matin li dura Tant que solaus dut esconser , Et ist au plain et voit la mer . Cele part vait a grant esploit Li buens chevax sor coi seoit . Mesire Gavains ot veillie La nuit et le jor traveillie , S' ot sor lui venté et pleü , Ne il n' ot mengié ne beü ; Si fu molt las estrangement Et chevalchoit molt pesamment , Car tel talent a de dormir Qu' a paines se puet soztenir . Li chevax sache et tire au frain , Et il li lasche un poi la main , Si le lait aler a son gre ; Et il l' en a ensi porté Qu' a la mer vint a l' anuitant . D’ iluec ne pot aler avant , S' en est molt pensius et iriez . Et li chevax s' est adreciez A une cauchie qu' il voit De devant lui , et s' en aloit Laiens molt loinz en cele mer . Tot maintenant volt enz entrer Que il vint la li bons destriers . De chiprés , de pins , de lauriers , Estoit d' ambesdeus pars plantee La chauchie qui n' ert paslee . Par desus tote le covroient Li rain des arbres qui joignoient . Mesire Gavains s' abaissa , Parmi tot contreval garda , Si vit molt loinz une clarté Ausi come un fu embrasé . La en voloit aler tot droit Li chevax , mais ne li lessoit Por la mer qui se tormentoit . A le cauchie si hurtoit Com s' el deüst tot depechier Et toz les arbres errachier , Que tot adés s' entrehurtoient Et angoisseusement braioient Por le grant vent qui s' i hurtoit . Tant par redoute , et si a droit , Mesire Gavains d' ens entrer , Et dist qu’ ains laira ajorner Que il s' i mete ja por rien . Mais del cheval vos di je bien Qu' il sailloit si , et si arbroit Et tel tempeste demenoit Que il nel puet en pais tenir ; Del poing li fist le frain salir . Si durement le prist as dens , Volsist ou non , est salis ens . Et li bons chevaliers que fait ? A son talent aler le lait Et tot le frain li abandone , Et des esperons li redone Granscops et menu et sovent , Et il en va isnelement . Trusqu' a mïenuit chevalcha Conques la clarté ne trova . MAIS la chaucie erra et tint Tant qu' en une grant sale vint Qui molt ert haute , longue , et lee ; Bien duroit une arbaleste [ e ] . A merveilles i trova gent , Si vos di bien veraiement Que enmi aus est descendus ; A grant honor est recheüs . Et li dist lués lagens menue : “ Biax sire , la vostre venue Soit beneoite et honoree ; Molt l' avons lonc tans desirree . " Atant l' ont dusqu’ al fu mené , Et quant il l' orent desarmé , Un mantel vair li aporta Uns vallés , et si l' affubla . Et quant un poi ot al fu sis , Et il l' orent veü el vis , Si le regardent a merveille Et li uns a l' autre conseille : “ Diex , que ce est ? Ce n' est il pas . ” Que vos diroie ? Isnellepas S' est la grans gens esvanuïe Com se il n' en veïssent mie , En tant come uns oex clot et ovre . Molt se merveille de cele oevre Mesire Gavains durement , Et molt li poise de la gent Dont un tot suel remez n' i a . Grant ire et grant anui en a De ce qu' il est si remez seus , Et d' autre part est angoisseus De che qu' il les vit conseillier ; Si ne s' en doit nus merveillier S' il ot paor ne s' il douta . Aval la sale regarda Come hom iriez et effraez , Qu' il n' ert de rien asseürez , Si voit tres enmi une biere Qui longue estoit de grant maniere . Et si tost con veüe l' a , Sa main lieve si se saigna , Car ce sachiez qu' il ot paor . Sor le cors avoitparhonor Un grant samis vermeil grijois , Et parmi une crois d' orfrois ; Toute la biere entor covroit . Sachiez qu' as quatre cors avoit Quatre grans chierges qui ardoient . Sor quatre chandeliers seoient Qui valoient un grant tresor ; El mains pesant ot cent mars d' or . Et autresi quatre encensiers De fin or et riches et chiers As quatre candeliers pendoient , Et tot plain d' espesces estoient Qui flairoient molt dolcement . Si vos di bien veraiement Qu' il jectoient si bone odor C' ainc nus hom ne senti meillor . Sor le samit que je vos di , D' une espee fraite parmi Avoit l' une moitié sanz plus , Desor la meure par desus , Et gisant tot droit sor le pis Del mort , ce conte li escris . Mesire Gavains s' enbroncha , Qui grant ire et grant paor a Por che qu' il est laiens toz seus . Tant est iriez et angoisseus , Et tant a anui et contraire , Que il ne set que il puist faire . De la bierre molt s' esbahist Et del chevalier qui ens gist . Et en cele ire qu' il avoit , Lieve son vis et venir voit Laiens trestout premierement Une molt riche crois d' argent , Plaine de pierres prescïeuses Molt riches et molt vertueuses . Uns grans clers la crois soztenoit , Qui trestoz chargiez en estoit ; Sor une aube ot tunicle noble D' un chier drap de Coustantinoble . Aprés vit grant porcession De canoines tot environ , Qui trestuit revestu estoient ; Richescapes de paile avoient Entor la biere s' arestierent Et tot maintenant comencierent Vigile des mors hautement , Si la chanterent simplement . Et tot adés que qu' il chantoient , La bierre environ encensoient Quatre clerc des quatre encensiers Qui pendoient as candeliers . Quant le service orent fine Et trestot s' en furent torné , Si rempli la sale de gent . Et si vos di veraiement Cainc nul si grant doel ne veïstes , Puis cele eure que vos nasquistes , Come il ot lués entor la biere . Mesire Gavains fist proiere A Dieu qu' il le gart de pesance , Et fist molt bele contenance . Adont s' assist tot en pensant , Que molt ot esté en estant , Et mist devant ses oex ses mains . Dont rož mesire Gavains Une grant tumulte venir . Adont leva son chief d' aïr , Si voit en la sale la gent Qu' il i trova premierement . Et si voit tenir as premiers Blanches toailles et dobliers Plus blans que flors de lis ne nois , Si les estendent sor les dois . Lors est fors d' une chambre issus Uns chevaliers grans et membrus Qui bien sambloit haut home et sage . N' ert pas de molt tres grant eage , Mais il ert un petit chenus , Si ert molt noblement vestus . En sa main un ceptre portoit , Et en son chief corone avoit De fin or vermeil esmeré . Et n' ot en la crestïenté Plus bel home ne plus cortois . Et dïent : " L' elve velt li rois . " L' en l' aporte , puis a lavé ; Et en aprés a comandé A laver monseignor Gavain . Puis l' a pris par la destre main , Molt douchement et sanz dangier L' assist dalez lui al mengier ; Molt se paine de l' anorer . Et en aprés sanz demorer Que li rois et tuit sont assis , Par toz les dois li pain sont mis . Le riche Graal , qui servoit Sique nus ne le soztenoit , Molt par les sert honestement , Et va et vient isnelement Par devant toz les chevaliers . Mais sachiez que li bouteilliers Les sert molt richement de vin En colpes d' argent et d' or fin . Et li Graals va et revient , Et si ne set qui le sostient , Ce sachiez , li buens chevaliers . De bien set mes trestoz pleniers Les a servis molt richement Par tos les dois et belement , Si tost com li uns ert hostez Et li autres ert aprestez , En grans escueles d' argent ; Trop par servoit et bel et gent . Mesire Gavains l' esgarda , Trop durement se merveilla De ce que il servoit ensi , Car ore est la , et ore est chi . A trop grant merveille le tient Que il va si tost et revient Devant les chevaliers servir . Quant orent mengié par loisir , Si comanda li rois oster . Et si vos puis por voir conter Qu' ausi tost come il ot ce dit , N' i remest ne grant ne petit Qui ne s' en voise maintenant , Et li sires trestot avant ; Si remesent li dois tot wit . Or ne quidiez pas qu' il n' anuit Monseignor Gavain qui est seus ; Molt est iriez et angoisseus Que il remaint en tel maniere . A Damedieu fait sa proiere Que il le gart d' encombrement Et d' anui et d' enchantement , Si come il en a la puissance . Atant a veü une lance , Dont li fers ert blans come nois , Dalez le chief del maistre dois . En un molt riche orçuel d' argent Ert enfichie droitement . Et dui chierge devant ardoient , Qui grant clarté laiens jectoient . De la pointe del fer issoit Uns rais de sanc qui descendoit Aval la lance el riche orçuel . Tot entor dusqu' a l' arestuel Paroient les traches des goutes Qui el vaissel chaoient toutes . Et si n' en i set tant venir Que li orçuels en puisse emplir . Par un tüel molt riche et grant , D' une esmeraude verdoiant , En un canel d' or s' en chaoit , Qui fors de la sale coroit Par grant engien , par grant esgart , Mais il ne vit mie quel part . Mesire Gavains , quant ce vit , A lui meïsme pense et dit Cainc mais ne vit si grant merveille . De la lance trop se merveille Qui est de fust et si saignoit . Et en ce qu' il ensi pensoit , L' uis d' une chambre oï ovrir ; Et si en a veü issir Le seignor , et tenoit l' espee Qu' il avoit laiens aportee . Ce sachent tuit veraiement , Ce fu cele demainement Qui ot au chevalier esté , Dont arriere vos ai parlé , Qui fu ocis au paveillon . Et li rois a mis a raison Monseignor Gavain , si le fist Lever sus de la ou il sist , Et l' amaine jusqu' a la biere , Et si ploroit de grant maniere Por le cors qui iluec gisoit . Or orrésqueli rois disoit : “ Li grans damages qui chi gist , Par ont li roialmes perist , Dex doinst que vos soiez vengiez , Si que li pueples en soit liez Et la terre en resoit pueplee Qui par vos et par ceste espee Est si destruite et escillie [ e ] . " Lors le trait , et ele est brisiee , Si qu' il n' en tint que la moitié . Tout en plorant par grant pitié A monseignor Gavain le tent , Et li buens chevaliers le prent . L' autres moitiez qui en failloit Desor le pis al mort gisoit . Li rois le prent entre ses mains Et a dit tant , ne plus ne mains : “ Biax dols chiers sire , ceste espee Ert , se Dieu plaist , par vos soldee . Metez les deus pieces ensamble . Se l' uns aciers a l' autre assamble , Si sachiez bien veraiement , Ja mar en douterez noient , Que li mieldres estes del monde Tant com il dure a la roonde . " Lors le prent li buens chevaliers , Si met ensamble les achiers , Mais tant ne les set assambler Que l' espee puisse solder . Lors a li rois molt grant dolor , Si le remist par grant douçor Desus le pis au mort tot droit , Ausi com devant i gesoit . Et l' autre moitié restuia , Mais sachiez molt li anuia Quant a l' autre n' est assamblee . En l' une main l' en a portee , Et a l' autre prist par le main Son hoste monseignor Gavain , En une chambre l’ en mena . Chevaliers assez i trova , Et autres gens a grant plenté . Desus un chier pale röé Se sont assis devant un lit . Li rois li a dolcement dit : “ Biax dols amis , ne vos poist mie De nule rien que je vos die . Li besoinz por coi vos venez N' iert mie par vos achievez , Mais se Diex vos avanchoit tant Vostre proëche cha avant Que cha vos feïst retorner , Lors le porrïez achiever Et lors sauderiiez l' espee . Sachiez par verité provee Que nus ne le puet achiever Se l’ espee ne puet solder . Sire , cil qui l' avoit empris Est remés en vostre païs ; Ne sai qui l' i a retenu , Mais molt li avons atendu . Bien sai que par grant hardement Venistes ichi voirement . Se nul chier avoir volez querre Que nos aions en ceste terre , Certes vos l' arez volentiers , Ja ne vos en ert fais dangiers . Et des merveilles que veez Tot vostre plaisir demandez , Biax sire , et nos vos en dirons Le voir , que ja n' en mentirons . ” Mesire Gavains ot veillié Le nuit devant et traveillie , Si ot grant talent de dormir ; Et molt greignor avoit d' oïr Des merveilles , si s' esforça De veillier et si demanda De ce dont il ert en doutance : " Sire , laiens vi une lance Orains molt durement sainier . Or vos pri por Dieu et requier Que me dites la verité , Dont li sanz vient a tel plenté Qui par la pointe del fer ist ; Et del chevalier qui mors gist En la sale dedens la biere ; Et de l' espee la maniere Coment ele resoldera ; Et com li cors vengiez sera Vos demant , que j' en weil savoir , S' il ne vos grieve , tot le voir . " - “ Et vos le sarez , biax amis , Puis que vos le m' avez requis , Orendroit sans plus atargier . Ainc mais n' osa nus encerchier Ce que vos m' avez demandé , Si ne vos ert mie celé . Or vos dirai premierement De la lance al comencement , Le grant damage et la dolor Qu' en avint et la grant honor , Ensi com Diex lot establi , Dont nos somes sain et gari . C' est la lance demainement Dont li fix Dieu fu voirement El costé jusqu’ al cuer ferus Au jor qu’ en la crois fu pendus . Longis ot non qui le feri , Mais puis en vint a tel merchi Que s' ame en est salve et en pes . Toz jors a puis sainie adés , Et sainera durablement Entrusqu’ al jor del finement El liuque vos avez veü , Que ensi l' a Diex porveü , Que de laiens ne se movra Desi al jor que il venra Jugier et les mors et les vis . Biax sire chiers , si m' est avis Que cil qui en crois le pendirent Et claufichierent et batirent Devront avoir molt grant paor . Quant il verront nostre Seignor Sainier tot ausi freschement Come il fist lors , el grant torment Seront ; et nos en joie irons , Ses sans ert nostre raençons . La grant joie ne vos puis dire , Que nos gaaigna cil cops , sire . Mais li autres nous ra tolu Tant que le tout avons perdu , Cil qui fu fais de ceste espee , Qui mal fu faite ne tempree . Cainc nus si mals cops ne fu fais De cop d' espee , ne si lais ; Qu' il a mis a destruction Maint duc , maint prince , maint baron , Mainte dame , mainte pucele , Et mainte gentil damoisele . Bien avez oï longuement Parler del grant destruiement Par coi nos somes chi venu . Li roialmes de Logres fu Destruis , et toute la contree , Par le cop que fist ceste espee . Et si ne vos celerai mie Qui cil est qui perdi la vie , Ne qui cil fu qui le feri ; Ainc nus tel merveille n' oï . ” ATANT commencha a plorer Et en plorant a reconter La verité que il bien sot . En che que il comencié l' ot , Vit monseignor Gavain dormir , Si nel volt mie resperir , Ains laist a itant le conter Et si le laisse reposer . Et mesire Gavains dormi Toute la nuit , bien le vos di , Que il onques ne s' esveilla Dusqu’ al matin , qu' il se trova Lez la mer sor une faloise Qui estoit haute mainte toise . Et ses armes et son destrier Vit dalez lui soz un rochier . Estrangement se merveilla De che que iluec se trova , Qu' il n' i vit chastel ne maison Ne sale ne mur ne donjon . Lors dist : “ Chi fait mal sejorner . " Ses armes prent por soi armer , Si s' est armez isnelement Et puis monte delivrement . Bien set qu' il est avilenis De ce que il fu endormis , Car perdu a par son dormir Les grans merveilles a oïr ; Trop par en a son cuer dolent . " Ha , Diex ! fait il , si dolcement Me racontoit li gentius rois , Li preus , li sages , li cortois , Des grans merveilles le secroi , Si m' endormi ; ce poise moi . ” Aprés dist qu' il se penera D' armes et tant s' en grevera , Se jamais puet la cort trover , Que lores porra demander Toute la maniere et la guise Com li Graals fait le servise Que il avoit le soir veü En la riche sale ou il fu . Jamais , ce dist , ne tornera En Bretaigne tant qu' il ara D' armes plus fait qu' il ne soloit . Atant s' en va a grant esploit Et chevalche par la contree , Mais ainc d’ iex ne fu esgardee Nule terre si bien garnie De bois , d' iaue , de praerie ; Ce fu li roialmes destruis . N' estoit pas plus que mïenuis Le soir devant que Diex avoit Rendu , issi come il veoit , As iaues lor cors el païs . Et tuit li bos , ce m' est avis , En verdure furent torné Si tost come il [ ot ] demandé Por coi si durement sainnoit La lance qui puepler devoit Le regne , mais plus ne puepla Por che que plus ne demanda . Toutes les gens qui le veoient Trespasser le beneïssoient , Et li disoient a haus cris : “ Sire , mors nos as et traïs . Molt grant aise nos as donee , Ce est la veritez provee , Se dois estre joians et liez , Et de l' autre part correchiez , Certes , et molt te dois haïr De che qu' il ne te lut oïr Del Graal de coi il servoit . Le grant joie qui en devoit Avenir ne porroit nus dire , Si en dois avoir doel et ire . ” Einsi tuit cil qui le veoient Par grant amour ce li disoient . Et si sachiez que il erra Par maint païs et se pena D' armes , et estut longuement , Ce sachiez bien veraiement , Ainchois que il volsist aler En Bretaigne ne retorner . Les batailles qu' il achieva Ne les merveilles qu' il trova Ne me loist or plus aconter , Ne de celui plus aparler , Dont il ert ne de quel païs , Qui fu al paveillon ocis . Ne de la venue le roi N' orrois chi plus dire par moi , Ne de monseignor Bran de Lis Qui de son neveu est marris ; Et si sai bien , et est vertez , Conques par als ne fu trovez . Por che qu' il me covient entendre A la grant matere comprendre , Que je aconter ne weil chi , Qui l' embla et qui le nourri , Ne qui cil fu qui l' adouba , Ne coment il li ensaigna Sor tote rien a tenir chier Et ses armes et son destrier , Ne de la pucele proisie Qui le retint de sa maisnie Quant sol le trova el chemin , Ne me loist pas dire la fin Ne des nicetez qu' il disoit Ne des bons contes qu' il contoit , Mais de la premiere envaïe Que il fist vos dirai partie . OR dist li contes ci aprés Qu' un jor chevalchoit par forés Entre la damoisele et lui , Si n' avoit avec als nului . En une lande grant et bele , Ou il ot mainte flor novele , Entrerent , por voir le vos di , Tot droit entre tierce et midi ; Si ont veü un chevalier Armé sor un molt grant destrier Parmi la lande traverser , Molt grant aleüre passer Par devant als . Lors l' apela . Sa dame , si li comanda : " Biax dols amis , fait ele , alez Au chevalier que la veez , Si me sachiez dire son non Tot a force , ou il weille ou non , Et dont il vient et ou il vait . Se tant faites , s' arez molt fait . ” Cil respont : " Et s' il se desfent ? ” - “ Si le ferez hardïement . " - " Coment ? fait [ il ] , mostrez le moi . " - “ Volentiers , biax amis , par foi . En itel maniere poigniez , Et tot ensi si abaissiez La lance , et tenez vostre escu A l' autre main par grant vertu . ” Par les enarmes li bailla L' escu , n' onques puis nel laissa , Et dist : " Je le tenrai molt bien , Dame , nel lairoie por rien . ” La damoisele s' en a ris Et dist : “ C' est biens , biax dols amis . ” Et cil grant aleüre va , Parmi la lande traversa Tot droitement au chevalier . Que valt contes a alongier ? Que cil son non ne li volt dire , Et il le feri par tele ire Que al joster la abatu A la terre mort estendu . Li chevaliers le referi Parmi l' escu , bien le vos di , Que une toise oltre passa De la lance , mais el brisa . Cil torna vers lui vistement Et li a dit hardïement : " Or me direz vos vostre non Tot a force , ou weilliez ou non . ” Mais cil nul mot ne li sona . Et quant cil vit qu' il ne parla , S' est descendus tot maintenant Et le va entor regardant ; Ainc mais nul mort veü n' avoit . Li chevaliers ne li pooit Dire mot , ne m' en merveil mie , Que l' ame s' en estoit partie . Cil li dist : “ Sire , sus levez Et ensamble od moi en venez A ma dame , si li direz Vostre non ; ja mar plus ferez . ” Mais cil respondre ne li pot . Quant il voit qu' il ne dira mot , Tant par en est avilenis Qu' il quide qu' il soit endormis . Encontre son pis le leva Et molt docement dit li a : " Car vos esveilliez , biax amis . " Et cil qui n' estoit mie vis Entre ses bras molt li pesoit . La pucele s' en merveilloit De celui qui demoroit tant . Adont se leva en estant Et voit sa damoisele ester En la lande sanz remüer . Lors est en son cheval montez , Et dist au mort : " Or vos dormez . Ne m' avez pas vostre non dit ; Ce poise moi , se Diex m' aït , Et a ma dame en pesera Quant la verité n' en sara . ” Atant s' en torne et celui lait Et a sa dame s' en revait , Et ele li a dit : " Orrom . " — “ Dame , je ne sai come a non , Si m' aït Diex , li chevaliers . ” - “ Ne puet caloir , biax amis chiers , Puisqueil ne le vos welt dire . Mais traiez vos cha , biax dols sire , S' ostons cel trous de vostre escu . " Lors tyre a force et a vertu A li , si que le trous osta Tout fors ; et quant cil esgarda Son escu et le voit perchié , Si a maintenant comenchie Tel doel que grant merveille en ot La pucele qui veu l' ot ; Si li dist : “ Estes vos navrez ? Biax dols amis , nel me celez . " - " Par foi , fait il , dame , ains sui mors ; Trop par est malvais mes confors . Cil qui cest escu me dona Sor tote rien me comanda , Dame , que jel tenisse chier , Et mes armes et mon destrier . Ore est perchiez , ce sai de voir , Si que parmi puis bien veoir , Si ai gardé malvaisement , Dame , voir , son comandement . Si m' aït Diex , il disoit bien Que je ne voldroie ja rien , Se je n’ amoie le mestier Qui apartient a chevalier . Il dist molt voir , se Diex m' aït . " La damoisele li a dit : “ Se vostre escus est perciez , sire , N' en aiez ja corrous ne ire , Car ausi estoit il trop viez . Biax amis , tout cest doel laissiez Par cele foi que me devez . Mieldres et plus biax ert assez Uns escus que je vos donrai . ” - “ Par foi , ma dame , je ne sai ; Mais quant vos le m' arez doné , Dont en sarai la verité . " La damoisele molt rioit Des merveilles que il disoit , Et l' ensaignoit qu' il devoit faire . Mais ne puis mie tout retraire , Que j' ai autre chose a cachier ; Ci ne me weil plus delaier Ne la matiere trespasser . A l' anuitant virent passer Un chevalier a esperon Sor un cheval balchant gascon . Quant la damoisele le vit , A son chevalier tantost dit : " Biax dols amis , fait ele , alez Au chevalierquelaveez , Si l' amenez ichi a moi . " - “ Volentiers , dame , par ma foi . ” - “ Prenez vostre escu par vigor , Car molt plus bel et molt meillor Le vos donrai , biax dols amis . ” — “ Dame , ains que vos l’ eüssiez quis , Seroit li miens trestoz gastez , S' il n' ert en autre sen gardez , Et j' en seroie molt maris . ” Lors point , si s' est de li partis ; Et si porte par detriers soi L' escu , c' onques ne prist conroi Del cors , ançois ala jouster A celui que m' öés conter , Qui por lui ne volt pas venir A sa dame . Sel va ferir Si durement qu' il le porta Mort a terre , c’ ainc ne parla . Et ains qu' il fust oltre passez , Chaï a la terre pasmez , Que li chevaliers l' ot feru Sor le hauberc trestout a nu . La damoisele qui l' ama Vint a lui , si le releva Et fist monter sor son destrier . Et quant ele le vit saignier , S' en est iree durement , Mais dit li a molt dolcement Qu' il ne s' esmait de nule rien Por sa plaie , qu' il garra bien . " Amis , fait ele , or vos gardez , Ensi com vos chiere m' avez , Que vos n' alez jamais joster Contre nul cors de bacheler Que vos ne taigniez l' escu pris . Ne fuissiez pas blechiez , amis , Se vos l' eüssiez devant vous . ” Cil respont qui fu angoissous : " Par ma foi , dame , mes escus Fust ore perchiez ou fendus ; Se cist eü [ st ] feru desus , Ore i eüst autre pertruis . Tant le porroit on pertruisier Qu' il ne volroit pas un denier . Dolce dame , je garirai , Se Dieu plaist , et respasserai . Mes escus ne garesist mie , Si fust assez graindre folie . ” La pucele li otroia , Et puis aprés li creanta Que ele li donra escu Meillor c' onques li siens ne fu . Et se or me leüst a dire Trestot le conte et la matyre Del riche escu d' ermine et d' or , Come il fu trais fors d' un tresor As noces le roi d' Amberval Qui bien avoit cuer de vassal . Cil l’ escu gaaignier devoit Qui tant fors et tant preus seroit , Et si a droit peüst joster Que il li poïst ajoster L' escu au bras , le bras al cors , Le riche escu avroit cil lors . Ja nus ne l' est autrement , Tant fust plains de grant hardement Cil quel gaaigna et conquist . Et nostre chevaliers le fist , Par cele foi que je vos doi , Qui plus plainst l’ escu que le roi Qui le bras por voir pechoia Le jor que il a lui josta . Ichi ne me loist arester Ne ceste aventure conter Ne les autres , dont molt i a : Si com la sale delivra , Ne l' entassement del planchier Ou on le dut tot detrenchier , Quant il reüsa sor le pont Ces qui furent monté amont ; Ne le hardement des degrez Qu' il fist puis qu' il fu desarmez , Dont li pueples se merveilla ; Et li rois qui molt le garda , Qui molt estoit cortois et sages . En la chambre come hom sauvages Se muchoit , et si ert trop biaus . Iluec fu nomez Lioniaus . La damoisele l' en menna ; Por voir avec lui tant erra K' a un paveillon lez un gué , Dont li pan furent d' or broudé , Descendirent et hostelerent . Vallés et serjans i troverent Qui les rechurent lieement . Si vos di bien veraiement Qu' iluec fu mis al gué garder , Mais ne vos sai pas deviser Les grans batailles qu' il i fist Ne les chevaliers k' il conquist . UN jor li avint tout issi K' il fu armez jusqu' a midi Devant le gué sanz remüer , N' ainc ne vit venir ne passer En tot le jor nul chevalier , Et ce li pot molt anuier . Tout droit entor none sonant En vit venir un chevalchant Tot droit al gué le grant chemin ; Pensant venoit , le chief enclin . Ne sa [ i ] que plus vos alonjasse Le conte ne plus acontasse ; Mais enmi le gué , ce me samble , Josterent ambedui ensamble , Si qu' enmi le gué s' abatirent . Et vistement em piez salirent Et si comenchierent sans faille As espees si grant bataille , Et si tres crüel et si dure , C' ainc mais a nule creature Ne vit on si grans cops doner . La matere sanz trestorner Vos doi dire , que c' est raisons ; Por che vos weil dire les nons . Ce estoit mesire Gavains Et ses fix ; toz en sui certains Qu' iluec se combatirent lors Li pere et li fix cors a cors , Tant que hiaumes ne se laissierent ; As espees les detrenchierent . Et quant mesire Gavains voit Celui qui si se combatoit Si tres jovene , si li a dit : " Tenez vos , amis , un petit . Molt vos voi joine par samblant , Et voi que vostre cors valt tant Come nuls cors puet plus valoir , Si m' estuet vostre non savoir , Si vos requier par cortoisie Que le voir ne m' en celez mie . ” Li joines hom lués li respont : " Foi que doi a trestot le mont , Biax sire , vos m' apelerez Trestot ensi con vos volrez ; Car de mon non mie ne sai , Fors tant come je vos dirai . En la cort ou je fui norris , En la riche sale de Lis , Sai de voir que tuit m' apeloient Les gens del chastel et nomoient ' Le neveu son oncle , ' et li sire Le faisoit einsi a toz dire . Maintes fois me conta ma mere Qu' ele n' osoit nomer mon pere El chastel por le grant damage Qu' il avoit fait de mon lignage . ” Tantost , sans plus dire ne mains , Sot de voir mesire Gavains Que c' est ses fix demainement . Molt par est liez de [ ] hardement Qu' il voit que si grant en lui a . Maintenant s' espee estuia Et dist que il se rendoit pris . Et cil dist que il n' ert pas vis A l' eure que il se rendroit , Ne ja por rien sa pais n' aroit , S' il ne se met en la prison Sa dame qu' est el paveillon . Einsi li jura bien et dist . Et mesire Gavains le fist , Qui tant l' amoit come son cuer , Ne li feïst mal a nul fuer ; Tout ce que il li dist otroie . Atant se metent a la voie . Au paveillon en vienent droit La ou la damoisele estoit , Et mesire Gavains descent . Tout maintenant a li se rent , Et la pucele l’ esgarda . Et quant assez remiré l' a , Si li a dit isnellepas : " Sire , vos ne resamblez pas Estre trop las ne trop grevez . Ne croi pas que soiez oltrez , Si m' aït Diex , de la bataille . ” “ Dame , voir avez dit sanz faille , Mais en vostre comandement Me met tot debonairement , Tot sanz ire et sanz contredit . ” Et la damoisele li dit : “ Biax sire chiers , en ma prison Vos tieng . Dites moi vostre non , Car molt le desir a savoir . " — “ Dame , jel vos dirai por voir Mon non , nel vos celerai plus . Gavains ai non , li niez Artus . " Quant cil l' oï , si s' embroncha , Et si a dit quant il parla : " Par cele foiquedoi ma mere , Gavains avoit a non mes pere . ” Et la damoisele respont : " Biax sire , n' a en tout le mont Prince ne roi n' empereor Qui n' eüst en vos grant honor . ” Lors les comence a desarmer Por lor samblances esgarder . Et lués que desarmés les vit , Tot maintenant lor jure et dit Conques mais deus homes vivans N' ot veüs autresi samblans . " Dame , fait mesire Gavains , Je sui de ce trestoz certains Qu' il est mes fix par verité . ” Lors li a l' afaire conté De sa mere com le trova , Et ensi come il l' engerra Et com ses deus oncles ocist ; Toute la verité l' en dist . Or ne porroit estre acontee La grans joie ne devisee Qu' en fist la nuit au paveillon . Ne vos weil faire lonc sermon , Mais l' endemain bien par matin Se misent tot troi al chemin . Ansdeus avec lui les mena En Bretaigne ou il en ala . Or vos ai dit et raconté Tout einsi come il ot trové Et le vallet et la pucele Qui tant ert avenans et bele . A Carlion avoit li rois Artus sejorné bien deus mois . Mesire Gavains ot esté En maint païs et demoré Ains qu' arriere volsist venir . Et bien puis dire sanz mentir , Molt demenoient grant dolor A la cort por lui chascun jor ; Bien quidoient qu' il fust perdus Ou mors ou en prison tenus . Si ne puet estre devisee La grans joie ne racontee , Quant il entra en Carlion . Ce n' estoit se merveille non Des gens qui encontre coroient ; A par un poi ne l' estaignoient . Si grant presse font entor lui Que molt en soeffre grant anui . Ainc ne demanderent novele De son fil ne de la pucele Por la grant joie qu' il avoient Del buen chevalier qu' il veoient . Au mengier sist Artus li rois Quant on li ala dire au dois Que mesire Gavains venoit . “ Dont sai je que Diex m' ameroit , ” Fait il . Lors est saillis en piez . De totes pars lués veïssiez Hanas , colpes , et vins verser Desor les dois et mes voler , Si come il salent del mengier ; Por la joie del chevalier Nus n' i atent son compaignon . Lués veïssiés par la maison Venir dames et damoiseles Et la roïne et ses puceles . Si tost com li rois l' encontra , De joie et de pitié plora Et l' a baisié de maintenant Plus de dis fois en un tenant . A pié vint li buens chevaliers Entre chiax qu' il avoit molt chiers , Et ot son chief tot desarmé ; Mais trop durement l' ont lassé Les dames quant el l' encontrerent , Quel baisierent et acolerent . Molt par en orent grant tendror Tuit cil qui l' amerent le jor . En la sale l' en ont mené Et tot maintenant desarmé . Si compaignon qui molt l' amoient De lui servir tant se penoient Qu' il n' entendent a autre rien . Une chose vos di je bien : Uns hom qui n' ert pas conneüs Est en la sale entr' ax venus ; Les armes prent et le destrier , Si s' en torne sanz atargier , Que onques nus ne l' aperchoit . Mais mesire Gavains le voit Qui molt grant ire au cuer en a ; Del bon destrier molt li pesa , Qu' il ne l' a viaus od l' armeüre . Et cil s' en va tele aleüre C' ainc ne sot en queil devint N' ou ala ne quel voie tint . Et s' or me leüst arester A la grant joie deviser , Qui crut quatre tans et doubla Quant li rois Artus demanda Monseignor Gavain verité En quel terre il avoit esté , Icil chevaliers qui estoit Si tres biax que plus ne pooit . Et il maintenant li conta Tout si com al gué le trova . Li vallés fu lors bien venus A cort puis qu' il fu conneüs . Toute la cors le conjoioit Por le preudome qui l' avoit Engenré , ce poëz savoir . Une chose vos di por voir Sanz mentir , al mien escïent : A icel jor demainement Fu esleüs de cortoisie De la bone chevalerie Mesire Yvains al plus cortois . Por che li comanda li rois Son neveu , queil li mostrast Bons afaitemens et laissast Toute autre oevre por ensaignier ; De ce li voloit molt proier . Cil en fist son comandement . Lors lor conta molt bonement Mesire Gavains et mostra Des grans merveilles qu' il trova . De la lance le voir lor dist , Et assez merveillier les fist Del Graal qui par lui venoit Sique nus ne le sostenoit , Et de l' espee et de la biere . Puis lor a dite la maniere Come il perdi par son dormir Lesgrans merveilles a oïr . Et quant lor a tout aconté , Si a enquis et demandé Ou Guerrehés ses freres fu , Et li preus Ydiers , li fix Nu . Li rois respont : “ Par tote terre Vos sont alé cerchier et querre Il et maint autre chevalier , Plus a , ce quit , d' un an enti ( e ) r ; Molt ont esté irié por vos . Dexl fait il , ramenez les nos . " Molt fu mesire Gavains las ; Certes , je ne m' en merveil pas . Quant la nui ( t ) vint , si n' i ot el Mais qu' il s' en ala a l' ostel Por reposer et aaisier , Et quant fu tans s' ala couchier . Seignor , se Damediex me saut , Li contes de l' escu chi faut , Si comence cil del calan Qui ariva en Glomorgan . CELE nuitque je vos di , Plut et tona et esparti De prinsome trop durement . Si vos di bien veraiement Li airs ert por la grant calor Comeüs en grant tenebror , Si ne puet pas li rois dormir . Deus siens chamberlens fist venir Devant son lit , puis demanda Une chape ; on li affubla D' escarlate et de cysemus . Ses braies vesti et nient plus . Entor ses jambes fist noër Ses tygeus por le traïner . Uns estivax forrez d' ermine Chauça desoz por la chaline . Devant lui fait chierges porter , En une loge sor la mer S' en ala por veïr le tans . Se vos di bien , si com je pens , Que d' iluec puet on avaler Et par une posterne aler Soz les loges en la marine . A une fenestre marbrine Des estres li rois s' apuia . Le mal tans vit qui trespassa , Et la nuis vint et nete et pure Qui molt avoit esté obscure . N' otpasiluecgranment esté , Quant a veü une clarté Loins en la mer , qui resambloit Une estoile et vers lui venoit ; Si s' esmerveilloit durement Que vers lui vient si droitement . Et quant il vit qu' ele aprocha , As deus camberlens demanda : " Veez vos rien en cele mer ? ” - “ Sire , ne [ l ] vos devons celer , Une clarté i veons grant , Et si vient vers nos aprochant . ” — “ Voire , fait li rois , vez le la Pres de chi . Diexl que ce sera ? " Lors va avant , si a veü Li rois que che uns chalans fu De riches porpres bien bendez ; Desor ert toz encortinez . Mais n' i ont veü rien vivant Fors un chisne qui vient devant Qui le calant atraïnoit . Un anel d' or el col avoit , Ou une caïne ert fermee D' argent molt soltilment ovree . Li autres chiez en retenoit Al chief del calant qui venoit . Soz les loges est arrivez , Molt en est li rois trespensez . Adont comencha a crïer Li chisnes fort et haut et cler . Estrangement s' en merveilla Li rois , et tantost comanda As chamberlens a deffermer Le posterne desus la mer . Cil ont fait son comandement Et il i va tout droitement Por savoir qu' en la nef avoit . Enz est entrez ; adonques voit As deus chies deus chierges ardans , Ainc mais n' avoit veüs si grans . Sos le cortine s' abaissa Et enz enmi le nef ( ala ) , Et vit un chier pale röé , Tout a fin or fait et ovré , Estendus , qui trop biax estoit . Et desor le pale gisoit Uns chevaliers mors estendus Qui parmi le cors ert ferus Haut el tendrun de le poitrine . D' un riche covertoir d' ermine Avoit covert trestot le cors Dusqu’ al troz qui paroit defors . Li rois le voit , s' en ot dolor . Ainc mais n' avoit veü nul jor Nul si tres bel mort chevalier . Lors va avant sanz atargier , Tout le covertoir li osta Et sa grant biauté remira . Cil avoit un porpoint vestu D' un chier samit a or batu Et d' un sciglaton miparti . " Diex ! fait li rois , ainc mais ne vi Si bel home en crestïenté Ne si richement adoubé . Trop li siet bien cil auquetons . Vez come il a gens esperons , Car de fin or sont , ce m' est vis . Diex ! tant mar fu quant il n' est vis , Que trop par ot riches joiaus . Vez come il est et gens et biax . Certes si est a desmesure De grant richece sa cainture . ” Si vos di bien de s' almosniere Que ele ert molt et bele et chiere . Por le grant biauté qu' il i vit , Ensi come li contes dit , Vint avant li rois , si le prent ; Unes letres par dedens sent . Tout erranment overte l' a ; Les letres prist , se [ s ] desploia Et les porvit de chief en chief . Oiez qu' il ot el premier chief : Les letres le roi saluoient Et molt franchement li prioient : “ Rois , cis cors fu rois qui ci gist . Avant que fust mors te requist Que tu le laissasses ester Enmi te sale , et demorer Le trous qu' il a parmi le cors . Quant le fer en ara trait fors , [ Tout ausi soit icil honnis Et de son cors avilenis Que Guerrehés fu el vergier , Qui le troz osera sachier , ] Se celui ne fiert autresi Qui parmi le cors le feri , Et par icel liu droitement Et de cel fer meïsme [ me ] nt . Rois , en un sarcu le metez . Richement est enbalsemez , Que plus d' un an bien i sera Li cors que ja flairs n' en istra . Se li tros ne li est ostez Ainçois que li ans soit passez , Si le porrez faire enterrer , Que ja puis n' en orrez parler . S' il est vengiez , bien ert seü En vostre cort quels hom il fu , Dont il ert et de quel païs , Et come il fu a tort ocis . ” Adont ploia le brief arriere , Si le remist en l' aumosniere ; Tout autresi com le troverent En la nef quant il i entrerent , Le fist li rois appareillier . Desoz son chief un oreillier Li mist , et puis le recovri Du covertoir tout autresi Com l' ot trové premierement . A ses chamberlens molt desfent Que ja par als ne soit seu Rien qu' il aient iluec veü . Adont li rois se remua Et as fenestres s' apuia Por le chisne que il oï , Qui crïa et braist et feri Tant fort ses eles en la mer , Siqueil en a fait torner Le chalant molt isnelement Od le grant chaîne d' argent Qui en la nef saldee estoit , Que il entor le col avoit . Le roi encline par samblant , Puis si s' en va sa nef traiant , Et crie et maine sa dolor , Ce resamble , por son seignor . Li rois en est trop merveilliez . Vint a son lit , si est colchiez ; Toute nuit veilla , je vos di , Dusqu’ al matin qu' il s' endormi . QUANT on sona par la cité , Si come on ot acostumé , As chapeles et as mostiers , Mesire Gavains toz premiers Se vesti molt tost et leva Et ses compaignons apela , Toz cels qui avec lui estoient . Del chevalier quant il le voient Se merveillierent durement Et cuidierent tot vraiement Del chevalier que il dormist . “ Diex ! font il , qui est qui la gist ? " Lors sont si presdel dois venu Qu' il esgardent , si ont veü Que c' est uns chevaliers ocis . Molt l' esgardent enmi le vis , Mais nus d' ax toz ne le connut . La novele , si come il dut , En vait molt tost par la chité . Si vos di bien par verité Que por la merveille esgarder I veïssiez grant gent aler . Gavains li preus nel remua , Ainçois trestout coi le laissa Et dist que ja n' ert remüez Devant que li rois ert levez . Puis en va en la chambre droit . Le grant merveille que il voit En la sale a al roi contee ; Et li rois qui l' avoit trovee Fait samblant tot a escïent Come s' il n' en seüst noient Lors s' est isnelement levez , Et quant il se fu atornez De si tres riche vestement Come a cors de tel home apent , Si vint en la sale manois . Molt trove gent entor le dois , Mais la presse font departir Cil qui le roi voient venir . Lors vait avant et si a pris Le colte pointe de samis Et le pale sor coi gisoit Et le porpoint que il avoit , Si riches et si nobles fu . “ He , Diexl fait il , tant mar i fu Cil chevaliers quant il n' est vis . ” Lors va avant et si a pris Le covertoir , sel descovri . “ Seignor , fait il , ainc mais ne vi Si bel home de mere ne . Se ne quit en crestïenté En fust nus si de joie plains Com cil quant il ert vis et sains , Ne si amez come il estoit . Bien pert as joiaus qu' il avoit , Car onques mais nus chevaliers N' en ot tant biax ne de si chiers . Bien pert qu' il amoit hautement Et qu' il ert nez de haute gent . Diexl com biax oex , si beles mains ; Com biax dois , si lons et si plains ; Si droites gambes , si vols piez N' ot ainc mais nus . Et si sachiez Qu' il ert cointes a desmesure , Et bele et riche sa cainture . ” Lors prent maintenant l’ aumosniere ; Bien savoit tout ( e ) la maniere D' unes letres que il trova . Lors les traist hors , si esgarda . Et quant il les ot bien leües Et de chief en chief porveües , Mesire Gavains li a dit : “ Sire , qu' avez trové escrit En ces letres ? Dites le nous . ” - " Par cele foi que je doi vos , Biax niez , nel vos celerai mie ; En talent ai que jel vos die . Cist cors ci a molt grant fiance , Ce dist li briés , de sa venjance En ciax de la Table Roonde ; Plus s' i fie qu' en tout le monde . Cest troz qu' il a parmi le cors , Volroit , ce dist , que il fu [ st ] fors , Mais ainc nus ne l' osa oster . Çaiens sont li buen bacheler , Se Dieu plaist , qui li hosteront ; Trestoz les en prie et semont . Si m' a cis cors el brief requis Qu' enmi ceste sale soit mis En un sarc [ u ] . Toz sui certains C' un an et un jor , plus ne mains , I velt estre , c' est veritez , Avant que il soit enterrez , Se ne li est ostez ançois Li troz del cors . Et si fu rois , Si com je voi es letres chi . S' il est vengiez , bien le vos di , Lors sarons toute l' aventure De sa mort , ce dist l' escripture . Seignor , il est de haute gent ; Bien pert a son atornement . Autre chose redit aprés Sor coi je tent le greignor fes : Que tout ausi soit cil honnis Et de son cors avilenis Que Guerrehés fu el vergier , Qui le troz osera sachier , S' il ne fiert celui autresi Parmi le cors qui le feri , Et par icel liu droitement Et de cel fer demainement . " Thor , li fix Arés , li respont : " Sire , par toz les sains del mont , Cist cors ne set qu' il a requis . Soz ciel n' a terre ne païs Ou l' en le sache aler vengier . Qui troveroit le chevalier Qui l' a mort , dites moi verté , Puis qu' il ne l' a el brief mandé ? " - “ Ne sai , fait mesire Gavains , Mais tant ente [ n ] t je chi al mains , Qu' il rueve ausi celui ferir Qui le feri , et sanz falir Tout par icel endroit del cors Et de cel fer quant il ert fors . Ce ne porroit estre achieve Par nul home de mere ne . Grant piece puet çaiens ester El sarcu sanz le troz oster ; Certes grant hardement fera Li chevaliers qui l' ostera . ” Einsi remest ; et si fu pris Li sarcus d' un chier marbre bis . Ens enmi la sale l' asistrent , Et le chevalier dedens mistrent Sor le pale tot estendu . Si richement enbalmez fu Que se il i gisoit toz jors N' en istroit il ja male odors . Li rois jure qu' il li tenra Ce qu' il li requist et prïa ; Mais de ce que il dit avoit , La verité nus n' en savoit , De la grant honte del vergier , Mais il le sara sanz targier . SACHIEZ que Guerrehés queroit Son frere si come il devoit . Un jor chevalchoit , je vos di , Aprés tierce , devant midi . Trois jors et plus avoit esté Que il n' avoit home trové , Car il ert si enforestez Que il estoit molt esgarez . Lors vint en une praerie , Ainc n' avoit veü en sa vie Ausi biax pres de lor maniere . Parmi avoit une riviere , S' avoit un chastel sus assis , Clos de haut mur vermeil et bis , Tot fait de marbre ( et ) de lihois , Eschequerés jausnes et blois . Toreles avoit pres a pres . La fachon a itant vos les , Que moi ne loist a deviser ; Mais molt volroit laiens entrer Guerrehés si tost com le voit . Cele part chevalche a esploit , Si est passez oltre le pont Et si s' en va tout contremont . Laiens el chastel s' en entra , Ainc tel merveille n' esgarda De richoise ne de biauté , Mais n' i a nul home trové . Au petit chastel va avant , Mais n' i trova home vivant . Outre s' en passe isnelement Et vient en la sale et descent . Puis est en une chambre entrez , Et trois biax lis i a trovez D' or et d' yvoire torneïs , Covers de molt riches tapis . Son cheval aprés lui tira , Au pecoul d' un lit l' aresna . Puis est sor l' autre lit assis Et son escu lez lui a mis . Aprés a son chief desarmé , Qu' il fasoit caut come en esté . Puis esgarde par cele cambre Qui painte ert et volse de lambre Et trop bel et trop richement , S' ert jonchiee novelement D' erbe fresche qui bone odor Rendoit laiens et grant froidor . Et cil qui molt ert traveilliez Se sist sor un lit appoiez , Si se repose et tient en pais , Et dist : " Cambre , s' anuit vos lais , Et tant est qu' a mengier i oie , Ja puis a nul jor Dieu ne voie . ” Sor destre esgarde et voit un huis . Et il que fait ? Lués leva sus , Entre ses mains son elme tint , Tot droitement a l’ uis s' en vint Molt tost , et si le desferma Et en une autre chambre entra Assez et plus riche et plus grant Que nen estoit l' autre devant . Deus lis i trova et non plus , Si avoit deus pales desus . Il les esgarde et si a dit : " Se Damediex et fois m' aït , Tout est bel quanqueschaiens a . ” Parmi le tierc huis en passa En une chambre si ovree Conques ne fu tex esgardee , Ne si tres bele en tout le mont . Par toutes les boches qui sont Ne porroit pas estre descripte La biautez qui ens est escrite ; Si estoit de bele grandor . Un lit , ainc hom ne vit gentor , Ot en la chambre solement . Trop fu de riche atornement ; La colte pointe firent Mor D' un blanc dịaspre ovré a or . Laiens clarté ne covenoit Fors de l' or , dont molt i avoit , Et d' un riche escarbocle ardant Qui rent laiens clarté si grant Que ja si obscur ne feïst Que l' en assez cler n' i veïst . Une grant fenestre a trovee Guerrehés , si l' a desfermee . Atant a veü un vergier Tot plain de fruit et riche et chier . A la fenestre s' apuia Et par le vergier esgarda , Si voit deus paveillons tendus Dedens , de soie a or batus . Desus avoit riches pumiax De fin or reluisans et biax . En ce que il estoit issi , Del menor paveillon issi Uns nains molt cors et molt petis , S' estoit vestus de deus sangins Petis trop bel et richement . Et se tint un hanap d' argent En sa main destre , et si ot sus Une touaile tot sans plus . Parmi le vergier trespassa , En l' autre paveillon entra . Et Guerrehés , quant le nain voit , Lors quide bien , et si a droit , Que en cel paveillon ait gent . Parmi la fenestre descent , Car il n' i trova autre entree , Et cele ert si grant et si lee Que parmi el vergier se lance Armez fors d' escu et de lance . En la canbre avoit tot laissie Ou son ceval ot atachié . Vers le paveillon s' en va droit Otot son elme qu' il tenoit , S' entre ens et voit premierement Desor un faudestuef d' argent Une molt bele damoisele Seoir ; ainc nus ne vit si bele . Devant le faudestuef avoit Un lit , et en cel lit estoit Uns pailes vermax come sanc . Li drap furent de soie , blanc , Qui sor le lit estoient mis , Plus que n' est noif ne flor de lis . Un covertor forré d' ermine Et d' une porpre alixandrine Desus les dras ert estendus . Uns chevaliers grans et menbrus Gisoit el lit et fu navrés . Molt estoit par sanblant grevez , , D' une porpre bendez estoit . Entre ses bras le sostenoit Uns vallés ens el lit seant , Et li nains li tenoit devant Le hanap qu' il ot aporte , S' avoit dedens par verité Lait d' amandes et levé pain . Le damoisele de sa main Avoit le pain frait et ens mis . Une cuillier d' or , ce m' est vis , Tint en sa main dont le paissoit , Et cil al mix que il pooit Mengoit . Adont le salua Guerrehés qui laiens entra : “ Sire , fait il , Dex beneïe Et vos et vostre bele amie . ” Cil l’ esgarda , si fu mari , A se main le hanap feri Siquetot le lait fist verser . “ Dex ! fait il , qui porra oster Cest chevalier ? " Lors se torna ; De l' ire qu' il ot s’ escreva Sa plaie si tres durement Tot li drap en furent sanglent . Et Guerrehés aprez a dit : “ Biax sire chiers , se Dex m' aït , Ce sachiés vos ce poise moi De ce que si irié vos voi . ” Et cil redist lués : " Deu , merci ! Mors sui . Ostez le moi de cil ” - “ Estez , fait li vallés , biax sire ; N' en aiés ja ne dol ne ire . Li petis chevaliers verra Orendroit qui le honira . ” La damoisele se seoit Tot en pais et mot ne disoit . ATANT vint ens li chevaliers Qui fu petis ; et ses destriers Si fu petis a desmesure . Ce ne sanbloit d' une faiture ; N' estoit mie fais come nains . Piés et jambes et bras et mains Et teste et ex et bouce et vis Ot trop bien fait , ce vos plevis , Tot ensi com li covenoit A le grandor que il avoit . Trop ert bien fais de sa maniere , De cors , de membres et de chiere . Et sachiés qu' il ot sor l’ archon Demi pié de bus , et plus non . Escu ot petit d' or burni Et petite lance autresi Et un porpoint de siglaton ; Et porte petit gonfanon Et vint poignant tot abrievez Et est el paveillon entrez . A ce qu' il vint partel aïr N' i ot par sanblant que marir . Quant il a veü Guerrehais , Si li a dit : " Couars , malvais , Por coi venistes vos ici ? " Lors va avant , si le feri De se lance tot maintenant Parmi le chief en galoiant , Et dist : " Prez ne vos faç voler Le chief . Molt tost vos lo armer . ” Et li navrez li respondi : “ Devant que vos l' aiés honi , , Nel laissiés del vergier issir . Grant orgueil fist de ça venir . ” Et Guerrehés quant il l’ entent Si s' en ist fors isnelement Et vit son escu el vergier . Sa lance trove et son destrier , C' uns vallés li ot amené . Lors a molt tost son chief armé , El ceval monte et l' escu prent Et le lance que cil li tent , Et dist : " Biax sire , or m' en iroie , Se vos m' enseignïés la voie . ” - “ Certes , ains que partez de chi , Fait li nains , vos arai honi Si que jamais honor n' arez En nule terre ou vos alez , Que a moi vos covient joster . Ja ne m' en deignerai armer Por nule rien qu' en me puist dire . Dex ! por coi se mari me sire De vos qui tant estes malvais ? " - " Certes , sire , fait Guerrehais , Molt a en vos bel chevalier Et molt faites a resoignier , Car molt vos voi et grant et fort ; Par parole m' avez ja mort . ” Lors li lait corre por ferir Li nains de molt tres grant aïr . Quant Guerrehés venir le voit , A l' ains qu' il pot et al plus droit Li lait le suen cheval aler , Mais onques nel pot assener , Ains feri en l' archon devant , Ce sachiés , un colp si tres grant Que tote sa lance froissa . Et de ce molt se merveilla Que lui ne son petit destrier Ne pot a terre trebuchier . Et li nains si bien le feri Que a le terre l' abati . Puis saut a terre du cheval , Si vient tot droit sor le vassal . Une estrange merveille fist , Que sor le col le pié li mist Et contre la terre l' estrainst Sique por poi que ne l' estainst . Quant ot ce fait , a soi tira Son pié et puis li demanda : " Vorrez me vos plevir prison ? " Cil ne li pot rendre raison , Si durement se sent blechie . Ariere au col li mist le pié . Si tost come grever se sent , A lains qu' il pot sa main li tent Et dist : " Sire , tenez ma foi ; Mort m' avez , si ne sai por coi . ” Li nains respont : " Premierement Vos dirai l' establissement De cest vergier sanz nule faille . Tot cil a cui je faç bataille , Au chief de l' an que jes conquier , Sont assis au plus vil mestier , Certes , qui soit en tot le mont . Por voir vos di , tisseran sont , Ne ja puis n' en seront osté Por nul home de mere ne , Ains tissent pailes et boffus Et dras de soie a or batus , Et font molt riches paveillons Ovrez de molt riches fachons . Molt en a grant rente me sire , Par verité le vos puis dire , Que cent chevaliers ai conquis Qui a cest mestier sont tot mis , Ne nus n' i est s' il nel requiert . Or vos dirai coment il iert : En vostre païs en irez , Un an vos en conseillerez , Puis reverrez en cest vergier Au chief de l' an sans atargier ; Si le fiancerez par foi C' a cel jor serez ci a moi . De trois jus adont l' un prenez Si tost come ci reverrez , Mais del meillor serez honis A toz jors et vilment baillis . S' adont volez tisserans estre , Nos vos en metrons a bon mestre . Se cest ju parti ne volez Qui vos est dis et devisez , Si vos covient a moi combatre . Et se je ne vos puis abatre Del cheval et d' armes outrer , Si vos en porrez bien raler Toz delivres sans encombrier , Si arez laissié le mestier . Se de ces deus l’ un ne prenez Que je vos ai ci devisez , Si perdrez lués tot maintenant Le chief , ja n' en irez avant . Vassal , or avez bien oï Com fait sont li mien ju parti , Et al terme que j' ai nomé Le quel qui mix vos ert a gre Porrez prendre sans contredit . ” Guerrehés li respont et dit : “ Ensi le creante et otroi . " Adont li afie sa foi C' al jor sanz faille reverra Et que l' un des trois jus prendra . Lors dist li nains sanz demorer : “ Des or vos en poëz aler Par le fenestre ou vos entrastes , Onques autre huis n’ i demandastes . Et vostre destrier troverez En la sale quant i serez ; Cist vallés le vos i menra , Puis irez la ou vos plaira . ” MAINTENANT Guerrehés s' en torne Qui el vergier plus ne sejorne . Parmi le fenestre est alez Ariere et en la canbre entrez ; Et quant fu ens , si esgarda , Estrangement se merveilla , Que bien i trova largement Puceles , quatre vins et cent , Qui font laces et aumosnieres Et joiaus de mainte [ s ] manieres . Totes dïent : “ Dex ! dont est nez . Cil malvais recreans provez Que li petis nains a vencu ? Ainc mais si malvais hom ne fu . " Et Guerrehés quant ce entent , Outre s' en passe vistement , Que molt li font mal acueilloit Totes celes que illuec voit . Vilainement l' ont salué Totes ensanblë et hüé . En l' autre cambre s' en entra . Tote plaine le retrova De vallés et de damoiseles , Et molt en i avoit de beles . Maintes ovres iluec faisoient ; Li vallet venu i estoient Por aus deduire et por jüer . Quant il virent celui entrer , Si li escrïent tot adez : “ Vix recreans , sor toz malvez , Li petis nains vos a honi . Couars , malvais , fuiés de ci ! Dehait ait li vostre biax cors . ” Parmi l' uis s' en est issus fors Cil qui onques mais a nul jor N’ ot ire ne honte greignor . En la tierce canbre est entrez , De toz quidoit estre escapez . Lors voit dames et chevaliers Qui a ( s ) eschez et as tabliers En pluisor ( s ) lix se deduisoient . As eschez li un dax juoient , Li un as tables d' autre part . Tot s' escrïent : “ Vez le couart Que li petis nains a vencu . Dehait sa force et sa vertu ! Certes de dol devroit morir , Puis que il s' est laiés honir A une povre creature Qui est une fine faiture ; Et il est si biax et si grans . Or del fuïr , vix recreans , Que jamais ne soiés veus En terre ou soiés coneüs Anchois que ce vos avenist . ” Ainc Guerrehes mot ne lor dist ; Toz hontex outre s' en passa Tant qu' en la maistre sale entra . Molt le trove plaine de gent , D' uns et d' autres comunement . Vallés i ot et escuiers , Serjans , borjois , et chevaliers . Et lués qu' il ont celi veü , Si s' escrïent tot a un hu : “ Vez le couart , vez le malvais , Le plus tres vil qui fust ainc mais . L' en le devroit com larron pendre Quant il n' ot cuer de li deffendre . Vez le plus povre rien del mont . ” A par un poi d' ire ne font Li bons Guerrehés quant les ot . Outre s' en passe et ne dist mot , Et monte lués en son destrier Qu' il trove luec sanz atargier . Son escu prent com hom maris , Si s' est de la sale partis . Le petit castel trespassa , Conques nul home n' i trova . Lors quida bien estre escapez , Mais quant el borc est avalez , Si voit totes plaines les rues De borjois et de gens menues Qui le comencent a hüer , Et dïent tot : " Or del rüer Au malvais couart , au vencu , Que l' en deüst avoir pendu , Puis que n' a cuer ne tant ne quant . ” Lors vint endroit les bans passant Ou on vendoit char et poison , Oiseax et autre venison . Li menestrel qui ce vendoient , Quant envers aus venir le voient , Si le hüent trestot ensamble Et si le fierent , ce me samble , De vis boiaus et de poissons . Et li autre rüent polmons Et pieces d' oint o grant froissure . Si li font illuec grant laidure C' ainc nus hom ne fu si honis Puis que li mons fu establis Com cil del castel le honirent Et hüerent et debatirent . Et tot a une vois disoient Que par tot le mont le savoient Come li nains l' avoit bailli . De la vile fors s' en issi A l' ains qu' il pot et si erra Isnelement et eslonga Le castel , ce vos di por voir . Etquant ce vint contre le soir Si dist : “ Dexl ou porrai aler ? En cel castel oï crïer Que toz li mondes le savoit Le grant honte qui m' avenoit . Mix vorroie estre ars ou ventez , Par toz sains , que ce fust vertez . ” Que porroie je plus conter ? Il ne sot nul home encontrer . Quant il es chemins gens veoit , Au traver quans lués se metoit . Ainc cele nuit ne herbrega Ne ainc ne but ne ne menga . Et l' endemain bien par matin Aloit pensant le chief enclin , Et en ce qu' il ensi pensoit , Enmi le chemin qu' il erroit Trova vallés et escuiers Et garchons qui mainent somiers . Molt bonement le salüerent Neonquesmot ne li sonerent De sa honte . Outre s' en passa . “ E , Dex ! fait il , ce que sera ? Se ma honte , Sire , n' estoit Seüe , tant bel me seroit . " Segnor , les gens qu' il encontra Ne les osteusqueil trova Ne me loist mi [ e ] raconter , Fors que tant esploita d' errer Qu' il oï dire et sot de voir , A un ostel ou fu un soir , C' a la cort toz haitiés et sains Ert venus mesire Gavains . Cele part vint et tant erra C’ a Tintaguel le roi trova . De sa venue fu molt lie La cors et tote la maisnie . Li rois la durement joï Et mesire Gavains ausi . LONC tans aprez li ont conté Del chevalier la verité , Qui le brief a en l' aumosniere . Tote li dïent le maniere , Puis comencent a encerchier S' il fu onques en nul vergier Ou grant honte li avenist . “ Je non , fait il , qui le vos dist ? ” - “ Qui ? Li briés que li chevaliers Portoit . ” – “ Ja si est losengiers . ” Ensi remest puis longement . Li rois acostumeement Tenoit ses cors en icel an En la grant sale a Glormagan . Laiens en miliu trestot droit Ert li sarcus ou cil gisoit Qui ot tot descovert le vis . Si vos di bien , al mien avis , Que nus ens entrer ne poist Qui apertement nel veïst Et maintenant , se lui pleust Et tant de hardement eüst , Li poïst fors le troz sachier . Mais nus ne s' i veut ensaier Et si m' est vis que il ont droit . Sachiés que Guerrehés estoit Iriés de sa grant deshonor . Par matin se leva un jor Et tot li autre chevalier , S' alerent le roi esveillier Por soi vestir et atorner , Car el bois devoient aler . Et tandis com il s' esveilla Et vesti et apareilla , Li chevalier ariere virrent Et entor le sarcu se tirent . Celui esgardent qui ens gist , Chascuns ce que li plot en dist . Et Guerrehés forment haoit Le cors au plus que il pooit Por le honte qu' il ramembra Par les letres qu' il aporta . Si dist : “ Vassal , molt puet ester Cil troz en vos sanz remüer . Ja ne quit qu' il en soit sachiés Ne vos jamais soiés vengiés . ” Un poi de sa main i toucha . A un de ses dois acrocha Une esquerde si que del cors Sali li troz et li fers fors , Voiant toz les bons chevaliers . Mesire Gavains toz premiers Li dist lués : " Guerrehés , biax frere , Foi que je doi l' ame mon pere , De noient vos entremetiés Quant vos vo main au troz metiés . N' avoit ore bon chevalier Chaiens qui le poïst sachier ? Frere , trop vos estes hastez . ” Mesire Yvains li dist : " Ostez , Sire ; ce poëz bien laissier . Il n' i a rien del castoier Puis que l' en amender nel puet . La chose en pais laier estuet . ” Le fer ont pris et esgardé , Qui ert de si tres grant biauté Com s' il del forbeor venist . Ainc n' i ot nul qui ne deïst Qu' il deüst bien estre laidis Dedens le cors et toz noircis . Et quant assez l' orent veü , Si l' ont au chevalier rendu , A celui qui sachié l' avoit ; Si li dïent qu' il ne savoit Com il a empris grevex fais . “ Si m' aït Dex , fait Guerrehais , Coment qu' il soit de l' achiever Ne que que il doie grever , J' en ferai si tot mon pooir Que blasme n' en devrai avoir . " Com hom de grant ire escauffez , Atot le fer s' en est alez A son ostel tot maintenant , Et dist qu' en li aport errant Ses lances . On li aporta . En la plus grosse qu' il trova Fist le fer tantost asseoir , Sel ferma si ne pot caoir . Puis l' a molt bien rové garder Entrusc' atant qu' il doie errer . Aprez cel fait , ce vos recont , Tint cort li miudres rois del mont A une Pasque a Carlion . Au plus haut dois de le maison Sist li rois le jor au disner . Celuique il pot tant amer Fist seoir assez prezde lui , Mais en son cuer ot tant d' anui De ce qu' en li fist el vergier Qu' il ne puet boire ne mengier . A l' affaire qu' il a enpris Est tot adez ensi pensis Que il ne veut jier ne rire Por rien que on li sace dire . Keus li senescax l' esgarda ; Au roi vient , si li demanda Un don . Et il dist : “ Je l' otroi , Senescal ; mais dites le moi . " — “ Sire , je vos ai demandé Que je veil savoir le pensé Dont vostre niés que ci veez Est si corechiés et irez Qu' il ne rist hui ne mena joie . ” N' i a nul qui le parole oie Qui ne li tort a grant folie De ce qu' il quiert le roi et prie , Que molt l' en poise durement . Et li respont lués erranment : " Sire Ke , ce ne veil je mie ; Que ce seroit grant vilonie De faire savoir son penser A nul home sor son peser . ” Keus s' en rist et dist qu' il sara Le don que otroié li a . " Sire , fait il , si m' aït Dex , Otrez de roi si est itex Que sa parole estre ne doit Se voire non por rien qui soit . ” - “ Vos le sarez , ce dist li rois , Se lever puisse de cest dois . Anïeus estes et vilains , Et sachiés c' est li daarrains Pensez que je dirai jamais . Dites le , fait il , Guerrehais . " Que vos iroie plus contant ? Ne puet estre por rien vivant Que li pensers ne fust toz dis . Molt est angoisseus et maris Guerrehés , si a au roi dit : " Vos le sarois , se Dex m' aït ; Mais si tost com vos ert contez , Rois , si vos serez delivrez De moi toz les jors de ma vie . Samblant est que ne vos griet mie . " Lués erranment sanz demorance Le grant anui et le viltance Qui li avint le roi conta , Oiant toz , que riens n' en cela . Et quant le conte ot achieve , Illuecques n' a plus demoré , Ains s' en va a l' ostel armer . Ses armes fist lués aporter , Si s' en arma et bien et bel . Sor un destrier fort et isnel Isnelement et tost monta . Au chemin se mist et erra . ET tant que tot por voir vos di Que au jor que il ot plevi D' estre au castel ou li nains fu , Garde avant li , si l' a veü Venir armé sor son destrier , Et sambla singe sor levrier . Et ensi tost com il le voit , Le conut bien , qu' il le cremoit . Enmi le chemin s' encontrerent . Sachiés ainc ne se salüerent , Mais itant li a li nains dit : " Je aloie , se Dex m' aït , A la cort vostre oncle le roi Apeler vos de vostre foi . ” Sans plus dire el castel s' en vont , El vergié vienent , trové ont Le seignor qui grans plais tenoit . Estranges anuis vos seroit Qui tot vos vauroit deviser , Car autant vos puet on conter A un tot seul mot com a cent . Por ce vos veil dire briement C' au joster ocist lués le nain Li freres monsegnor Gavain . Et maintenant sali en piés Li sires qui molt ert iriés Quant a veü le nain morir . Ses armes fist tantost venir Devant lui et si s' en arma , Et dit que il vengier ira Son nain que il avoit molt chier . Lor ( s ) monta sor un fort destrier , Son escu et sa lance prent , Vers celui point molt fierement Et dist : “ Vassal , je vos deffi Et tieng a mortel anemi . " Lors muevent andoi al joster , Si se fierent a l' encontrer Ca la terre jus s' abatirent . Veillent ou non , andoi caïrent . Les grosses lances depecierent Et les fors aubers desmaillierent . Lors sali en piés vistement Guerrehés qui nul mal ne sent . Par le vergié esgarde et voit Tote la gent qui s' en fuioit ; En molt poi d' eure un sol n' en vit . Lors prie a Deu qu' il li aït , Puis met le main al brant d' achier Et vient tot droit au chevalier Qui ferus ert parmi le cors ; Ja ert toz frois , l' ame en ert hors . Atant ez vos une pucele Gente de cors et de vis bele , Et fu vestue richement D' un drap de soie a flors d' argent . Au cors vint , la plaie esgarda Et a Guerrehés demanda : " Sire , dites moi verité Dont cest fer avez aporté . Certes cil qui en fu ocis Estoit li miens tres dols amis . Biax dols sire , est il enterez ? Li frans , li dols , li honerez . " Guerrehés li respont et dit : “ Il non , dame , se Dex m' aït . " Lors vint al cors , si remira Le plaie et puis si sozpira , Qu' en itel liu demainement Estoit ferus tot droitement Li cors qui ert a Carlion Enmi le tombe en la maison . Le fer en voloit traire hors , Et la pucele li dist lors : “ Biax sire chiers , en pais estez ; Car s' il en ert trais ne ostez , Ja serïés toz detrenchies . Il ne puet pas estre vengiés Tant que dedens le cors l' ara . ” - “ Mal ait dont qui li ostera , Fait Guerrehés , ma douce amie . " La pucele li dist et prie Qu' il li amaint un palefroi Qui ert el paveillon triers soi , Le plus bel qui ainc fust veüs . Et il i est tantost corus , Si li amaine lïement ; Et puis le monte isnelement , Puis rest montez et si s' en vont . Le cors enferé laisié ont . A molt grant joie chevalcirent Tote for . Puis tant esploitierent C' a l' anuitant a la mer virent , Onques anchois regne ne tirent ; Laiens virent un fort castel Enmi une ille , grant et bel . La pucele l’ i fist passer . Que vos porroie plus conter ? Ainc si bel castel ne veïstes Puis cele eure que vos nasquistes , N' autant eüst biax chevaliers , Dames , serjans , ne escuiers , Ne puceles gentes et beles , Ne coupes d' or ne escuieles Com en la maistre sale avoit . La pucele qui luec venoit Tot errament por herbregier Mena laiens le chevalier ; Si ne quit pas que nus hom oie Jor qu' il vive mais si grant joie Come tot et totes li firent Tot maintenant que il le virent . Et si tost com fu desarmez Si fu li soupers aprestez , Si lava et puis s' est assis Al maistre dois , ce m' est avis . Molt le servirent hautement Et bel et honereement . Mais ce le fait ( molt ) merveillier Que les pluisors voit conseillier Et puis sozpirer tenrement , Et si regretent molt sovent . Tot plorent le roi Brangemor Que il amoient de fin cor , Et disoient de l' autre part De la roïne Brangepart , Qu' en son cuer molt grant joie avoit De son fil qui vengiés estoit . Et quant ce vint aprez mengier Si ot talent de someillier Guerrehés qui ot traveillié Et erré et petit mengié Et veillié molt tres durement , Si s' endormi enmi le gent Desus un chier paile röé . Et si vos diparverité Cal matin quant il s' esveilla Desoz Carlion se trova Gisant el plus tres riche lit , Ensi come li contes dit , Qui onques fust ne jamais soit . Ens enmi le calant estoit Que li chisnes i amena A l' autre fois et ariva . Tot autresi encortinee L' a soz les loges arivee Com amené l' i avoit ains . La vegile fu de Tos Sains . Maint roi , maint prince , maint baron , Et chevaliers a grant foison Tenoit a Carlion li rois . La novele li vint manois C' uns chisnes avoit arivé Un calant de porpre bendé . Por la merveille regarder I veïssiés grant gent aler . Tot maintenant li rois pensa Que ce est cil qui ariva Le chevalier . Lors est alez Au calant , si est ens entrez . Desous la tendeüre voit Une pucele qui sooit Droit devant le lit simplement ; Molt fu de riche atornement . Encontre le roi se leva , Vers lui vint , si l' araisona Et li dist : “ Biax sire , merci ; Por Deu alez vos ent de ci , Par amor le vos veil proier , Et si laiez le chevalier Dormir , biax sire , et reposer , Qu' el mont n' a si bon ne son per . ” Adont li respondi li rois Qui molt ert gentix et cortois : " Pucele , assez avra loisir De reposer et de dormir Une autre fois li chevaliers . " Lors va avant au lit premiers , Estrangement se merveilla De son neveu quant le trova . Tot maintenant l' a esveillié , Si l' a plus de cent fois baisié . Nus ne porroit la joie dire Que li fait ses oncles , se sire . En la sale od li l' en mena ; Et le pucele n’ i laissa , Ains l' en a autresi menee . Si tost com laiens est entree Et voit le tonbe ou cil gisoit , Cele part va a grant esploit . Adont l' oïssiés regreter Le mort et tenrement plorer , Et dist : " Biax sire , biax amis , Grant dol a en vostre país . Hal gentix cors qui ci gisez , Tant fustes preus et honerez , N' onques nus plus amez ne fu . En cest sarcu avez jeü , Sire , tant c' or estes vengiés . Li bons chevaliers , li proisiés , Li niés le roi a celui mort Qui vos avoit ocis a tort . Parmi le pis celui feri Del fer meïsme [ s ] autresi . Tot vostre home quemunement Sont lié de vostre vengement . ” As piés le roi s' ajenoilla , En plorant li dist et mostra : " Biax sire , il m' en covient aler , Car je n' i puis plus demorer . Ci gist mors li rois Brangemors . Ainc ne nasqui nus miudres cors Que fu li s [ u ] ens ; rendez le nos , S' en ferez maint home joious . Sire , Guingemors l' engenra En une fee qu' il trova . Bien avez oï reconter Coment il cacha le sangler , Et com ma dame le retint ; Bien avez oï qu' il devint . C' est la roïne Brangepart ; Molt iert lie , se Dex me gart , Se vos li envoiés le cors . A morir le covint cha fors ; Morteus estoit de par le pere , Mais [ si ] n' ertpasdeparle mere ; Si fu mors Brangemors li rois . Ses gens l' atendent en cest mois . Sire , le roi vos ai conté , Et tant sachiés par verité Que d' un des illes rois estoit Ou nul mortel home n' avoit . Et quant de laiens partira , Une merveille a cort verra , Mais moi ne le loist ore dire . Por Deu et por honor , biax sire , Rendez le cors a la roïne ; Lors ara sa joie enterine , Se le roi son fil voit venir . Si comandez vostre plaisir . ” Tot li düent : “ C' est bien a faire . Faites le , frans rois debonaire . " Et il si fait sans demorer . Le paile et le cors a la mer Li rois a porter comanda ; Il meïsmes le convoia . Tot autresi le ratornerent El calant com il le troverent . La pucele congié demande Le roi et a Deu le comande ; Et il li done bonement . Et li chisnes isnelement Torne son calant , si s' en va En la terre dont il vint la . Li rois et trestot li baron Et tote la gent d' environ Tant com porent les esgarderent ; Quant nes virent , si s' en tornerent . En la sale sont revenu , Si ont del mengier plait tenu . L' iaue donent , s' asiet li rois Et tot li autre demanois , Et se deduient lïement Si com a cort de roi apent Et a le feste de Toz Sains , Si com je vos contai orains . 