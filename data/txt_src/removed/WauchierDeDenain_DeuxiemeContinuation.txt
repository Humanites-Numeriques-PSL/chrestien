D'AUS deus le conte ci vos les,
Si vos diromes ci aprés
De Perceval la verité,
Qui ot an tante terre esté
Et trové tantes avantures
Et feites batailles molt dures,
Dom il l'enor avoit eüe.
Un jor ot sa voie tenue
Tant qu'an une fores[t a]ntra;
Et sachiez bien qu'il ne trova,
Ce li est vis, jor de sa vie,
Forest qui tant fust enhermie.
Einsi le covint chevauchier
Deus jorz sanz boivre et sanz mangier
Par bois, par landes, par ronçoiz,
Par bruillez et par vionoiz,
Anclins, famelleus et pensis.
Et tant qu'au tierz jor, ce m'est vis,
Antra en un chemin ferré
Qu'il a tenu et tant erré
Que il vint en un quarrefor.
Iluec trova un veneor

D'EUS vos lairai ore a itant,
Et si orroiz d'or an avant
Parler dou hardi chevalier,
Qui par molt regne ala cerchier
La cort o la lance [est] qui saine.
Tant an soufri travail et poine,
Ainçois qu'i[l] la peüst trover,
Ne porroie tot raconter;
Trop erra amont et aval.
Or conmance de Perceval:
Perceval, ce conte l'estoire,
A si perdue la mimoire
Que de Dieu ne li sovint mes.
Cinc foiz passa avril et mais,
Ce sont cinc anz trestot antier,
Ainçois qu'il antrast an mostier,
Ne Dieu ne sa croiz n'aora.
Tot ainsint cinc anz demora,
Et por ce ne laissa il mie
Qu'il ne queïst chevalerie;
Et les estranges avantures,
Sor un chaceor baucent sor;
A son col ot un riche cor
De fin yvoire, gros et blanc;
Un berserez tot baut au sanc
Sor le cheval triés soi portoit;
Coples de chiens que il menoit
Ot devant lui bien tresqu'a vint.
Le chevalier qui vers lui vint
Choisi, s'estut por lui atandre
Et por les noveles aprandre
Des dahez qu'il li volt orer,
Sel savoit il sanz demander.
A lui parvint tot araumant,
Sel salua tot maintenant.
Cil dist: "Je ne vos salu mie,
Cheitis! que par vostre folie
Avez mis tantes genz a mal.
Jamés an nule cort roial
N'avroiz an vostre vie enor,
Qu'a la cort le Roi Pescheor
Fustes, si n'anqueïstes mie
Les segroiz. Ce fu granz folie,
Que la lance sainnier veïstes
Devant vos, et si n'anqueïstes
Por quele acheison el sainnoit,
Ne del Graal ou il aloit.
Se vos l'eüssiez demandé,
Cest regne eüssiez restoré,
Les felonesses et les dures,
Ala querant, si an trova
Tant que molt bien s'i esprova.
De ce ne voil dire an avant,
Car raconté l'ai ça devant;
Et qui deus foiz le conteroit,
Trop grant annuiz vos sambleroit.
Mais quant il fu conmenïez
Et de ses pechiez nestïez,
De son oncle se departi
Que il ot de bon cuer oï.
Et si vos di que il erra
Par mains païs et si trova
Maint mau pas et mainte avanture
Qui ne sont pas an escristure.
Mes un samedi par matin
Erroit par un ferré chemin,
Par l'oraille d'une forest,
Qui molt iert belle et molt li plest;
Tant qu'il vint an un floreïs,
Et tres parmi outre un larriz
Li covint puis a chevauchier,
Deus jors sans boivre et sans mangier.
Et tant que au tier jor antra
An une lande, et tant erra
Deci a tierce, ce m'est vis.
Et mis an joie et an leesce
Ces qui or sont an grant tristece.
Pechiez vos i a fet faillir,
Molt par vos an devez haïr.
Fuiez vos de ma conpaignie,
Dolereus, et ne tenez mie
Ceste voie. Tornez aillors,
Car ce seroit vostre dolors;
Alez arriere maintenant.
Veez lez escloz ci devant
D'un cheval a envers ferrei.
S'il vos avoient tant menei
Que trovessiez le cor pandu
Au portal, s'avrïez perdu
Vostre pris, et sanz nule faille
N'an tornerïez sanz bataille."
Atant s'an part delivremant.
Et Percevax plus n'i atant,
Et dit: "La ou ge cuit morir
Irai, ne m'an puet nus tenir,
Quant tex honte m'est avenue
Que par tot le mont est seüe."
Einsi chevalche molt iriez.

NE s'estoit gueres esloigniez,
Quant devant lui vit un chastel
Enmi la lande, fort et bel,
Et n'i vit borde ne meison
Fors la porprise d'anviron.
Les murs voit blans et nués et hauz,
Ne lor puet nul mal fere assauz;

ET lors esgarde molt pansis,
Si vit sus senestre un chastel
Qui molt estoit et fors et bel,
Et n'i vit borde ne meson,
Fors la porprise d'anviron.
Les murs voit si forz et si hauz
Que l'an ne leur puet faire asaux,
Et si n'avoit antor fossé,
Fors bele terre et molt bel pre.
Sor le portal ot une tor
Qui estoit de molt grant valor,
N'i ot tor ne tornele plus,
Porte i ot d'un fust d'ebenus.
Si tost con Percevax le vit,
A soi meïsmes panse et dit
Que molt est an gast leu assis
Li chastiax, ce li est avis.
Tant erra que il vint devant,
N'i trova nule rien vivant;
Entor ala tot maintenant
Tant qu'au portal revint errant,
Si vit la porte bien fermee.
Molt longuemant l'a esgardee,
Qu'ainz mes nul jor de son ahé
Ne vit nule de tel biauté,
N'ovree de si chiere ovraigne;
Car de fin or vermoil d'Espaigne
Fu trestote la fermeüre,
Li corail et la claveüre.
Un gros anel d'or neelei
Enmi la porte avoit fermei.
Seignor, a cel anel pandoit
Uns corz d'ivoire, blans estoit
Plus que n'est flors de lis ne nois,
Par la guige d'un chier orfrois.
De fin or vermoil ert bandez
Et trop richemant atornez.
Mais n'avoit nul fossé antor.
Sus le portal ot une tor
Molt haute et molt fort et molt belle;
Et si vos di tout sans fauvelle,
N'i ot tor ne tornelle plus.
La porte iert tote d'ebenus,
D'un fust qui ja nul jor n'ardra
Ne a nul jor ne porrira.
Si tost com Perceval le vit,
A soi meïsmes panse et dit
Que molt est li chastiaux assis
An gaste leu, ce li est vis.
A la porte vint que fermee
Trova, mes molt l'a esgardee;
Car onques mes an son aé
Ne vit nule de sa biauté.
Molt par estoient bons ovrier
Qui si la sorent deboissier:
D'or sont li clos, et les paumelles
De fin argent, riches et belles.
L'anclaveüre et li coroil
Furent tuit de fin or vermoil,
Si ot an la porte sodé
Un anelet d'or esmeré.
Et a cel anelet pandoit
Un cor qui trop riches estoit
Parmi une[s] guiches d'orfrois.
D'yvoire estoit, plus blanc que nois,
Et d'or de leus an leus bandez.
Au cor an est tot droit alez
Quant Percevax le voit, si dit
Que ja puis Dex ne li aït
Quant il d'iluec se partira
Tant que le cor soné avra.
Son hiaume a maintenant osté,
Et quant son vis a desarmé,
Le cor comance a regarder;
Sel prant tantost sanz demorer
Et le sona si duremant
Et si cler et si hautemant
Que la contree d'anviron
Dona por le cor grant reson.
N'a mie longuemant esté,
Puis que il ot le cor soné,
Qu'il oï el chastel parler
Gent, ce li fu vis, et aler,
Et c'uns hom dist: "Avez oï?
Einz mes cist corz ne sona si.
Cil est plains de molt grant valor
Qui soné l'a par tel vigor."
Puis dist: "Feites tost aporter
Mes armes a mon cors armer."
Et Percevax, qui l'escouta,
Estrangemant s'an merveilla
De la parole qu'ot oïe,
Car de lui ne veoit il mie.
Lors garda par une overture,
Qui estoit lez une jointure
De la porte, si vit passer
Un vaslet, et li vit porter
Percevaux, si afiche et dist
Que ja puis Diex ne li aïst
Que il dou cors se partira
Jusqu'atant que soné l'avra.
Maintenant a son hiaume osté,
Et quant a son chief desarmé,
Si l'a soné si duremant
Et si tres angoisseusemant
Que toute la lande anviron
Done por lou cor molt grant ton.
N'ot pas illuec granmant esté,
Puis que il ot lou cors soné,
Qu'oï par lou chastel aler
Genz, ce li fu vis, et parler.
Et dist uns hom: "Avez oï?
Ainz mes cil cors ne sona si.
Molt est cis plains de grant valor
Qui le sona par tel vigor.
Faites moi ça tost aporter
Mes armes por mon cors armer."
Et Percevaux, qui escouta,
Estrangemant se merveilla
De la parole quant il l'ot,
Por ce qu'an nul leu veü n'ot
Nul home. Et lors par avanture
Esgarda par une jointure
De la porte, et si vit passer
Un vallet, et li vit porter
Un riche escu de g[ole]s fines,
A un lyon molt grant d'ermines;
La guige an fu tote d'orfrois.
D'un molt riche paile grezois
Estoit li escuz enarmez,
Molt cointemant ert atornez.
En une sale s'an entra
Li vaslez qui l'escu porta.
Bien vos puis dire sanz mantir
Que Percevax volsist tenir
Defors a la porte l'escu,
Car de grant biauté l'ot veü.
A la porte fu longuemant
Et sanz conpaignie de gent.
Et quant i ot grant piece esté,
Si prist le cor et ra soné
Plus haut et plus cler que devant.
Adonc oï tot maintenant
Un home qui dist: "Deu, merci!
Certes, mervoilles ai oï.
[L]i mi[au]dres chevaliers del monde,
En cui graindre proësce abonde,
A soné le cor, bien le sai;
Encor ancui l'esproverai."
Atant se tint de plus parler.
Et cil s'esforce de soner
La tierce foiz par grant aïr.
A itant a veü venir
Fors de la sale un chevalier
Un riche escu de g[ole]s fines,
A un lyon molt grant d'ermines;
La guige an fu tote d'orfrois.
D'un molt riche paile grezois
Estoit li escuz enarmez,
Molt cointemant ert atornez.
En une sale s'an entra
Li vaslez qui l'escu porta.
Bien vos puis dire sanz mantir
Que Percevax volsist tenir
Defors a la porte l'escu,
Car de grant biauté l'ot veü.
A la porte fu longuemant
Et sanz conpaignie de gent.
Et quant i ot grant piece esté,
Si prist le cor et ra soné
Plus haut et plus cler que devant.
Adonc oï tot maintenant
Un home qui dist: "Deu, merci!
Certes, mervoilles ai oï.
[L]i mi[au]dres chevaliers del monde,
En cui graindre proësce abonde,
A soné le cor, bien le sai;
Encor ancui l'esproverai."
Atant se tint de plus parler.
Et cil s'esforce de soner
La tierce foiz par grant aïr.
A itant a veü venir
Fors de la sale un chevalier
Un riche escu de gueules fines,
A un lion rampant d'ermines.
La guige an fu d'un riche orfrois;
Et d'un riche paille grezois
Estoit li escuz anarmez,
Trop fu richemant atornez.
An une grant salle an antra
Li vallez qui l'escu porta;
Si vos di por voir sans mantir
Qu'adonques vousist bien tenir
Percevaux un si riche escu,
Car de grant biauté l'ot veü.
Einsins s'estut cil longuemant,
Por ce que il oï la gent.
Et quant piece i ot demoré,
Si ra lou cor plus haut soné
Assez que il n'avoit devant.
Adonques of maintenant
Un home qui dist: "Diex, merci!
Certes, mervoilles ai oï.
Li miaudres chevalier dou mont,
De toz iceus qui ore sont,
A soné lou cor par verté,
S'iert bien a cor[t] terme esprové."
Atant se tut, que plus ne dit.
Et Percevaux lou cors reprist
Et la tierce foiz le sona;
Si grant alaine li dona
Que li chastiaux an retanti.
"Par ce seignor qui ne manti,"
Ç'a dist uns homs, "icis vaintra
Toz ceus a cui se combatra."
Tot a Percevaux escouté.
Et lors voit issir tot armé
Hors de la salle un chevalier,
Armé sor un corrant destrier,
Tot covert d'un vermoil samit;
Onques nus hom meillor ne vit.
Molt vint aprés lui chevaliers,
Vaslez, sergenz et escuiers.
Tort a gaaing ou tort a perte,
Lors fu molt tost la porte overte.
Quant Percevax les a choisiz,
El pre arriere est reganchiz
Et se tint soz un olivier;
Iluec atant le chevalier.
Et cil s'an ist toz abrivez
De la porte trop bel armez,
Qu'a mervoilles li avenoit
Une corone qu'il avoit
Sor son hiaume molt bien assise.
Pierres i ot de mainte guise
En la corone de toz sans;
Au fere estut molt grant porpans.
C'estoit signes qu'il estoit rois,
Sires d'Irlande et de Norrois.
Si tost com il s'an fu issuz,
De plusors leus fu coneüz
Li escuz que Percevax ot,
Et li destriers qu'il chevalchot.
Molt en ot au cuer grant dolor
Li rois, et dist par grant amor:
"Biax sire Dex, li miens amis,
Qui sist seur un molt biau destrier,
Tot covert d'un samis grezois,
A lionciaus blans conme nois.
Molt vint avec lui escuiers,
Vallez, dames et chevaliers.
Lués maintenant ont desfermee
La riche porte bien ovree.
Qant les a veüz Percevaux,
Qui molt estoit preuz et vasaux,
Si se trait arieres d'aïr
Por les genz que il voit venir.
An un pre devant lou chastel
Ot un alemandier molt bel,
Illuec s'an vint et coiz se tint.
Et cil fors de la porte vint
Molt cointes et molt acesmez,
Et si s'an vint molt abrivez.
A mervoille li avenoit
Une corone qu'il portoit,
De fin or, sus son hiaume mise.
Si sai bien qu'il i ot assise
Mainte riche pierre anviron;
Trop estoit de riche façon.
C'estoit signes qu'il estoit rois;
S'iert il, d'Illande et de Norrois.
Et si tost com s'an fu issuz,
De maintes genz fu conneüz
Li chevaux que Percevaux ot,
Et li escuz que il portot.
Molt an ot au cuer grant tandror
Li rois, et dist par grant amor:
"Biaux sire Diex, li miens amis,
Ou est remés, n'an quel païs?
Puis que l'anvoié an Bretaigne,
N'oï de lui veraie ansaigne.
Ce sont ses armes que voi la,
Ne sai qui est cil qui les a.
Or sai bien qu'il est pris ou morz;
Se g'en ai duel, n'est mie torz."
A ces paroles vint el pre,
Le chevalier a desfïé;
Et li chevaliers lui ausi,
Qui or le tient a enemi.
Atant fierent des esperons;
Plus joint que nus esmerillons
S'antrevienent lances beissiees
Et les enarmes anpoigniees,
Les escuz joinz devant les piz.
Li prez fu biax, verz et floriz,
Et li cheval fort et corrant.
En lor ravine plus tres grant
S'antre ancontrent li chevalier,
Qui molt erent hardi et fier;
Si jostent viguereusemant
Que bien sachiez veraiemant
Li Chevaliers del Cor brisa
Desqu'es poinz sa lance et froissa.
Et Percevax l'a si feru
Que il li a percié l'escu
Bien haut androit le gros del piz.
Mien escïentre, n'est pas vis;
Que puis qu'il ala am Breteigne
Nou vi ne n'an oï anseigne,
Fors or que je voi son cheval,
Ce m'est avis, soz ce vasal
Qui porte tout autel escu
Com il faisoit. Diex, tant mar fu!
Biaux sire, se il est ocis,
C'est grans damage en cest païs."
Atant an vint poignant ou pre,
Si a Perceval desfïé,
Et il ausint lui fieremant.
Et si vos di qu'isnellemant
Hurtent andui des esperons
Et abaissent les confanons
Et hardïemant se requierent.
Parmi les escuz s'antrefierent
Si duremant a l'ancontrer
Que les lances font tronçoner.
Li Sires dou Cor si brisa
Tresqu'au poinz la soue [et] froissa,
Que molt estoit preuz et vasaux.
Si bien lou refiert Percevaux
Que jus a terre l'a porté;
Sor le hauberc qui ert tresliz
Si droitemant assist la lance
Que maintenant sanz demorance,
Volsist ou non, l'a jus porté
Trestot anvers enmi le pre.
Si com il dut outre passer,
Si li estut a encontrer.
Li chevax vet de tel aïr
Qu'a la terre le fist venir
Atot le suen destrier ansanble.
Tel ire en a que toz an tranble,
Si resaut sus molt vistemant,
De son arçon l'espee prant;
N'a pas treite la bone espee
Qui li avoit esté donee.
Tant fu iriez de son destrier
Que la teste li vet tranchier,
Et li dist: "Bien m'avez honi,
Car einz mes mes cors ne cheï;
Nel feïst il mie sanz vos,
Dan roncin mal avanturos,"
Fet se il. An meïsmes l'ore
Li [co]rrut li chevaliers sore,
[Et il] l'atant et cil le fiert,
Et par grant ire le requiert.
Molt l'asaut viguereusemant,
Et Percevax bien se desfant.
Quant Percevax conuist et voit
Et li cheval se sont hurté
Si duremant tout front a front
Que il chïent tuit an un mont.
Et quant Percevaux a veü
Son destrier a terre cheü,
Am piez resaut molt vistemant
Et la teste o s'espee am prant,
Et li dist: "Bien m'avez honi;
C'onques mes mes cors ne chaï,
Ne ne feïsse ancor san vos,
Danz roncins malavanturos."
Por quoi feroie autre demeure?
Li Sires dou Cor li cort seure.
Percevaux l'atant; et cil fiert,
Qui par grant ire l'i requiert.
Molt l'asaut angoisseusemant,
Et cil bien et biau se desfant.
Lors veïssiez escuz tranchier,
Hauberz et hiaumes detranchier,
Et conmancier si fort bataille
Que je vos di sanz nule faille
Q'ainz nul ne vit si fier estor
De deus chevaliers a nul jor.
Percevaux connoist bien et voit
Celui qui si se conbatoit,
Et qu'il est si boens chevaliers,
Si preuz et si forz et si fiers,
Si se porpanse que po vaut
Anvers celui, qui si l'asaut
Et requiert par si grant vigor
Qu'a fine force et par estor
Li tost place, et fet tel enui
Qu'il porprant terre desor lui.
Por tant asez plus le dotoit
A ce que il li redonoit
Granz cos par la ou l'ateignoit.
Tant qu'an son cuer bien s'aparcçoit
Qu'il est morz s'il ne se desfant,
Si prant cuer et grant hardemant;
Adonc le raquiaut a ferir.
Par hardemant et par aïr
Li a l'escu tot detranchié
Que il avoit tant covoitié.
Mes cil l'en rant le g[uer]redon,
Car bien set cos tot de randon
De l'espee li done tex,
Li mains chargenz est molt crüex.
Menu se fierent et sovant,
Si les veïssiez duremant
Sachier et bouter et empeindre;
Molt se peine chacuns sanz feindre
De son conpaignon demagier.
Que cil a cui se combatoit
Estoit molt vaillanz chevaliers,
Molt preuz et molt fors et molt fiers;
Sou dota au conmancemant
Et se desfandi saigemant.
Et cuide bien que pas ne vaut
Celui qui ainsint fort l'asaut,
Car chevalier iert esprovez
Avant que il fust adoubez,
Si vos di que molt le doutoit.
Et li chevaliers li donnoit
Granz cos la o il l'ateignoit,
Et tant que il set et bien voit,
Morz est se miauz ne se desfant.
Lors li vient sus isnellemant,
S'i veïssiez grant cox ferir
Et dur estor sanz departir,
Bouter duremant et ampoindre.
Et chascuns se paine sans foindre
De son conpeignon afoler
Les hiaumes font formant ploier
Et les cercles d'or jus voler,
Les mailles des coiffes antrer
Es fronz qui sainnent duremant
Par les vantailles, car sovant
S'antrebleçoient au hurter,
Au partir et a l'encontrer.
Tant dura la bataille ensi,
Seignor, que por verté vos di
Que trestuit cil qui l'esgardoient
Por la pitié d'andeus ploroient
Et sont angoisseus sanz mantir
Que il nes osent departir.
Por le peril ou il les voient,
A po que d'ire ne desvoient.
Tant a duré des deus vasax
Li durs estorz que Percevax
Santi bien de son chevalier
Qu'il le feisoit afebleier.
Tot maintenant si le hasta
Et si duremant le greva,
Que bien li poist ou il li place,
Tot a force li tost la place,
Sel fet arrieres reüser.
Del brant qu'il tient tranchant et cler
Le fiert si menu et sovant
Que cil, oiant tote sa gent,
Li dist: "Biax sire chevaliers,
Ne soiez si crüex ne fiers.
Et de maumetre et de grever.
Molt dura la bataille ainsi,
Tant qu'an la fin, por voir vos di,
Que tuit cil qui les esgardoient
Por la pitié d'aus deus ploroient
Et molt sont iriez sanz mantir
Que il nes pueent departir.
Tant se combatent li vasal
Que je vos di de Perceval
Qu'i[l] santi l'autre chevalier
Lasser et molt afebloier.
Qant le santi, lors le hasta,
Et si duremant le greva
Qu'a force reüser lou fist.

 Estez! Je voel a vos parler
Por de vostre estre demander.
Molt vos voi juesne, ce m'est vis,
Si n'ai pas vostre non anquis;
Molt par le voldroie savoir."
Et cil li respondi le voir:
"Sire, ne sai, se Dex m'aït,
Fors si come la genz me dit,
Que mes droiz nons est Percevax."
"Vos seroiz li miaudres vasax,
Fet cil, et li plus renomez
Qui onques fust de mere nez.
Biax sire, je vos rant m'espee.
Vostre bataille avez finee,
Tot a force m'avez conquis.
Ne cuidoie pas que fust vis
Chevaliers qui me conqueïst."
Lors se trest vers lui, si li dist:
"Biax sire chiers, a vos me rant
Tot a vostre comandemant."
Quant Percevax voit qu'il li prie
Merci et que il s'umelie,
Quite li claimme boenemant
La bataille, par tel covant
Qu'au roi Artus tantost ira
Come gariz et sains sera,
Et se metra sanz autre esgart
En sa prison de soe part.
Cil l'a volantiers creanté,
Ensi sont antr'ax acordé.
Atant vienent el pre poignant
Chevalier, vaslet et sergent,
Qui maintenant les desarmerent,
Et lors li Sires dou Cor dist:
"Ostez, amis, ne m'adesez!
Ne vostre non ne me celez,
Car, s'il vos plaist, jo voil savoir."
Lors li respondi tout lo voir
Et dist qu'il a non Percevaux.
"Vos estes li miaudres vasaux,
Fait il, et li plus renonmez
Qui onques fust de mere nez;
Et se j'a vos me combatoie,
Si m'aïst Diex, que fox feroie.
Sire, merci, tenez m'espee,
Ceste bataille est afinee;
Ma vie est vostre et quanque j'ai,
Que plus vaillant de vos ne sai,
Si m'avez outré et conquis.
Ne cuidoie pas que fust vis
Hui main cil qui me conqueïst
Ne qui tant d'annui me feïst."
-"Sire, la vostre grant merci
De l'anneur que me fetes ci,
Fait Percevaux, et bonemant
Vos pardoing tout mon mautalant,
Par si qu'au roi Artus irois
De par moi, et si li diroiz."
Et li Sires dou Cor otroie
Que il se metra a la voie
Quant iert gariz et respassez,
Car il a molt esté lassez.
Einsint sont illuec acordé.
Maintenant aqueurent ou pre
Li vallez et li chevaliers
Qui leur hiaumes vont deslacier;
Molt souavet les desa[r]merent,
Leanz el chastel les menerent.
En une chanbre grant et lee,
De dras de soie ancortinee,
Molt soavet les despoillierent
Et en aprés si les couchierent
En une couche lez a lez.
Ainz hom ne fu si enorez
Come fu la nuit Percevax.
Molt par fu riches li ostax
Que li chevaliers fist tenir.
Sor tote rien feisoit servir
Et enorer et festoier
Perceval, le boen chevalier.
Ne vos porroie pas conter
La grant enor ne deviser
Que il li fist a cest sejor.
Ensi furent tresqu'a un jor
Qu'il erent tuit sain et legier.
Icel jor oïrent noncier
Qu'el haut pui del Mont Dolereus
Avoit un piler merveilleus.
Par tel devise fez estoit
Que trestot anviron avoit
Clos de fin or, bien seelez.
Mes il n'est hom de mere nez
Qui i poïst pas aresnier,
Por rien del monde, son destrier,
Se li miaudres n'estoit del mont
D'armes sor trestoz ces qui sont
Au jor qu'il l'aloit essaier.
Tot maintenant, sanz delaier,
El chastel andeus les menerent.
Qanqu'il porent les ai[e]siere[nt],
An deus molt biaux liz les couchierent
Qui furent fez toz lez a lez.
Ainz hom ne fu si honorez
Come fu li bons chevaliers
Percevaux. Li ostés fu chiers
Que li sires faisoit tenir.
Seur totes riens fesoit servir
Son oste, que molt chier l'avoit.
L'anneur nus conter ne savroit
Que l'an li fist an ce sejor.
Einsint fu puis tresqu'a un jor,
Ou chastel sanz joie [et] sanz ire,
Qu'il oï raconter et dire
Qu'au grant pui dou Mont Dolerox
Avoit un piller merveillox;
S'avoit molt cros an ce piller,
Ne nus n'i pooit aresner
Son cheval, ainsins avenoit,
Se trop boens chevalier n'estoit.
Que Percevax conter l'oï,
Si dist: "Voirs Dex, que faz ge ci?
Jamés, certes, repos n'avrai
Tant que la verité savrai,
Se ge sui preudom ou malvés.
Et nuit et jor irai adés,
Tant qu'au piler puisse venir;
Car lors savrai bien sanz mantir
Se ge serai boens chevaliers."
Armes et chevax et destriers
Li fist li chevaliers venir;
Et cil tantost, a son pleisir,
Que il les voit, les meillors prant,
Si s'an arma molt vistemant.
Puis est sor un destrier montez
Qui devant lui fu amenez;
Granz ert et forz et molt isniax,
Hardiz et aeisiez et biax.
Et ci del cor sanz tardier plus
Dist qu'il iroit au roi Artus
Et qu'il se randroit an sa cort
Einçois que il ja plus sejort.
A ces paroles dessevrerent
Li dui chevalier, puis errerent
Et tint chascuns son droit chemin.
Quant Percevaux dire l'oï,
Si dist: "Voir Diex, que faz je ci?
Certes, jamés ne finerai
Devant que la venuz serai;
Car se j'i pooie venir,
Dont savroie je sanz mantir
Se seroie boens chevalier."
Trestot quanque li fu mestiers
Li fait li sires aprester;
Et il s'arme sanz demorer,
Si monte, que n'i atant plus;
Lors s'an torne. Et au roi Artus
An va li Sires dou Cor droit,
Q'an sa prison mestre se doit.

ATANT erra son chemin et tint
C'a Callion tout droit s'an vint;
La li fu li rois anseigniez.
Toz les boens chevaliers proisiez
De son resne i ot asamblez
Li rois, si con oï avez,
Por tenir cort a la Toz Sains,
Ainsins com avez oï ains.
A icel jor demeinemant,
Ce saichiez tout certenemant,
Ceste belle avanture avint
Que li Rois dou Cor a cort vint
Si con li rois sist au mangier.
Si descendi sans atargier
Et est alez tout droit au dois,
Si a parlé conme cortois
Et dist: "Bons rois, Diex beneïe
Vos et la vostre compeignie."
Et li rois ne s'est pas teüz,
Ainz dist: "Bien soiez vos venuz."
Li Sires dou Cor li respont:
"De par le plus vaillant dou mont,
S'a non Percevaux li Galois,
Me rant a vos, biaux sire rois.
Soz ciel n'a terre ne honor
Ou ait ausint bon ne meillor
Chevalier com est Percevaux;
Trop par est hardiz et vasaux.
De par lui, sire, a vos me rant,
Si vos di bien veraiemant
Que d'Illande suis rois et sire.
Et de par lui vos puis bien dire
Que jamés ci ne tornera,
N'an nul leu ne sejornera
Deus jors antiers por nule poine,
Devant que la lance qui sainne
Avra, si com il dist, trovee."
Et li rois saut sanz demoree,
Si tost com il ot la novelle
Qui molt estoit plaisanz et belle.
Au chevalier vient, si l'ambrace,
Les iauz li bese, et puis la face;
Qu'ainz mes, a nul jor de sa vie,
De novelle qu'eüst oïe
Ne fu plus joienz ne plus liez.
Puis dist: "Seignor, de voir saichiez

TANT erra el premier matin
Li boens Percevax et ala,
Les landes del Cor trespassa,
Tant qu'il vint a une riviere
Qui molt ert granz et roide et fiere.
Molt estoient haut li rivage,
Nus n'i poïst passer s[anz n]age.
Tresqu'a l'eve vint chevalchant,
Si s'arestut un po devant.
Par uns antressoinz qu'il i vit
Conut certenemant et dit
Tuit ansamble conmunemant,
Si m'aïst li rois qui ne mant,
Que demain sanz autre sejor
Movrai bien matinet au jor
Por querre le boen chevalier;
Et si ne lairai a cerchier
Estrange terre ne païs,
Tant con je soie sains ne vis,
Devant que je l'avrai trové.
Traïtor estes tuit prové,
Quant vos pieç'a ne l'avez quis."
Tuit li bons chevaliers de pris
Doucemant lou roi an mercïent,
Et tuit li prometent et dïent
Que quant li plera si movront
Et par trestout le cercheront.
Ja n'iert an si estranges terre
Qu'il nou truissent, tant l'iront querre.
Mais d'eus ne voil ore plus dire,
Qu'il n'afiert pas a ma matire;
De Perceval m'estuet conter
Tout mot a mot sans riens oster.
Percevaux dou Chastel parti
Dou Cor, si con avez oï.

TOUTE la matinee erra,
Les landes dou Cor trespassa,
Tant qu'i[l] vint a une riviere
Molt grant et molt rade et molt fiere,
Si avoit si haut lou rivage
C'on n'i pooit passer a naige.
Par un antreseing que il vit
Connut de verité et dit
Qu'il trova le Roi Pescheor
An cele eve sanz nul trestor.
Lors li manbra del bel ostal
Et de la lance et del Graal,
Don rien n'anquist ne demanda;
Grant ire et grant angoisse en a.
Volantiers passast la riviere,
S'il poïst an nule meniere,
Car molt vit bele la contree
De l'autre part et bien pueplee.
Lors prie a Deu que il li dont
Trover passage ou gué ou pont
Par ou il puisse oltre passer.
Atant recomance a errer,
Tot le jor chevalcha ensi
Tant que ce vint aprés midi.
L[ors] vit sor l'eve an un pandant
Un chastelet trop bien seant.
Ne sai por coi le vos devis,
Qu'ainz ne vi mes si bien assis.
Molt par i avoit bele tor
Et riches bailes tot antor,
Si forz que de rien n'a regart;
Sor l'eve sist de l'autre part.
Quant il outre passer ne puet,
Bien set que querre li estuet
Avant l'ostel, s'avoir le vialt.
Adonc a cheminer s'aquialt
Et si a puis chevalchié tant
Qu'il est venuz an un pandant;
Iluec trova unes tranchiees
Qu'il trova lou Roi Pescheor
A[n] icelle eve sans trestor.
Lors erranmant li ramambra
Dou prodom qui le herberja,
Et de la lance et dou Graal,
Dont il a puis eü maint mal,
Qu'il vit aler par devant lui
Ne n'an demanda a nului.
Volantiers celle eve passast
Et a la cort lou roi alast,
Car molt voit belle la contree
De l'autre part et bien pueplee.
Lors prie Dieu que il li dont
Trover pasaige ou gué ou pont.
Tout lou jor chevaucha einsi
Tant que il vint aprés midi,
Si vit sus l'eve an un pandant
Un chastelet trop bien seant;
Riches bailles i ot antor
Et ou milleu ot une tor.
Mais quant il ne trove ou passer,
Molt s'esforça il plus d'aler,
S'a tant chevauchié droitemant
Que au chastel vint erranmant,
Ou trova une[s] viez tranchiees
Antre deus granz voies pleissiees.
De marbre fin trestoz antiers
I avoit plus de trois milliers,
Riches ymages, pilers chiers;
Fondez i fu uns chasteliers,
Si ert ancore li portax
Antie[rs], qui molt ert forz et biax;
N'i avoit plus sale ne tor.
Percevax ala tot antor
Et dit: "Ci fet mal sejorner
Quant l'an n'i puet home trover."
Et que vos iroie acontant?
Tant vet arrieres et avant
Qu'au portal vint, dedanz antra.
D'une pucele qu'il trova
Seant desoz un olivier,
Ou il li vit son chief paignier,
Ne vos voel conter ses biautez,
Car trop i demorroie asez,
Ne les mervoille[s] que il vit.
Mes la pucele qu'iluec sist
Li toli lués tot a veoir,
Car encontre sailli por voir
Et li dist: "Or ça, biax amis.
Passage avroiz, molt l'avez quis."
Fors des meseriz l'en mena,
Et Percevax tant l'esgarda
Et desirra tant a passer
Et unes voies porchauciees.
Et si s'an va molt tres pansis,
Si a trové un viez mainis,
Un fondeïs d'un chastelet,
Mais li portaux antier estet.
Au portau vint, leanz antra
Et une pucelle ancontra,
Seant soz un alemandier,
Et si li vit son chief pignier
D'un pigne. Et lors qu'elle le vit,
Laisse lou pigne, si li dist:
"Si m'aïst Diex, biaux doz amis,
Bien sai que passaige avez quis;
Et vos l'avroiz molt volantiers,
Que vos estes bons chevaliers."
Lors se lieve et si l'an mena
Hors. Et Percevaux l'esgarda,
Qui grant talant ot de passer,
Qu'ainz rien ne li pot demander.
Devant le portal ont t[rovee]
Une mule bien afautree.
Desus monta la dameisele,
Qui tant ert avenanz et bele;
Tresqu'a la rive le mena,
Un petit chalant desferma.
La mule qui fu costumiere
Sailli dedanz par tel meniere
Que toz li chalanz est branlez.
Puis li a dit: "Biax sire, antrez."
Et Percevax devant esta,
Ses chevax fremi et tranbla
Et sailli arrieres d'aïr.
Ne puis mie tot fere oïr,
Mes ele le voloit noier,
Se ne fussent li pontenier
De l'autre part de la riviere.
La avoit une grant charriere;
Gent avoit dedanz qui crioient,
A lor pooir molt s'esforçoient,
Et disoient: "Danz chevalier,
Par foi, ele vos vialt noier.
Morz estes se vos i entrez."
Ne vos seroit hui racontez
Li mestiers don ele servoit,
Ne les malices qu'ele avoit.
Les genz ravissoit, ce dit l'an,
Si ne li vost riens demander
De son estre. Et lors ont trovee
Une mule bien afautree.
Desus monta la damoiselle,
Qui assez iert plaisanz et belle;
Tant qu'a la rive lou mena,
Ou elle un suen challant trova.
Et la mule qu'iert costumiere
Sailli dedanz an tel maniere
Que toz li challanz est branlez.
Et celle dist: "Biaux sire, antrez."
Percevaux son cheval tira;
Et li chevaux, qui s'aïra,
Fronche et hannit et se demeine,
N'i vost antrer por nule peine.
Et celle d'antrer le semont;
Et il dist: "Par les sains dou mont,
Damoiselle, je ne puis mie."
Atant d'autre part li escrie
A grant alaine uns noitoniers:
"N'i antrer pas, danz chevaliers,
Car certes el vos veust noier;
Elle ne sert d'autre mestier.
Trop mal i serïez antrez."
Seignor, ne vos seroit contez
Ancui li maus qu'elle fesoit,
A la cort le roi Brandigan.
Einz si grant mervoille n'oïstes
Puis cele ore que vos nasquistes,
De celui com el l'engoissot
D'antrer; et quant ele nel pot
Angignier, molt an fu bloïe.
Et cil ne s'oblïerent mie,
Qui venoient an la charriere,
De crier qu'il alast arriere.
An cele charriere passa;
Grant mervoille li raconta,
Par foi, li mestres ponteniers,
Puis li mostre uns chemins pleniers
Qui le menra tot sanz trestor
A la cort au Roi Pescheor.
Par foi, mes il s'an trestorna,
Car sor la riviere trova
[L]e bel chastel que je vos dis
Orainz el conte, ce m'est vis.
Et vit les portes bien tailliees,
Qui estoient desverroilliees,
Si dit que leanz anterra
Por la grant biauté qu'il i a.
Ne conmant les genz decevoit,
Qu'ainsins granz mervoilles n'oïstes
Puis celle eure que vos nasquistes.
Totes voies molt l'angoissot
D'antrer; et quant elle ne[l] pot
Angignier, si fu molt marrie.
Et cil ne se roblïa mie,
Qui li crioit qu'i[l] se foïst,
Que il querre ne le venist.
Perceval avec lui passa.
La mervoille li raconta
Tout maintenant li noitoniers,
Puis li mostre uns chemin[s] pleniers
Qui le manront sanz nul trestor
A la cort lou Roi Pescheor.
Par foi, mes il s'an retorna,
Car sus la riviere trova
Le biau chastel que je vos dis
Orainz ou conte, ce m'est vis.
Et vit si belles les antrees
Et les granz portes desfermees,
Qu'il dist que leanz anterra
Et que la grant biauté verra.

A LA premiere porte vint,
Parmi le baile antra et tint
Sa voie molt droit a la tor
Qui molt estoit de grant valor.
Li herbergemanz d'anviron,
Ce n'estoit se mervoille non
Del grant onbrage que tenoient
Dui pin qui an la place estoient;
Mes onques nul home ne vit,
Et a la terre descendit
De son cheval, puis l'aresna.
Au pié de la tor apoia
Son escu, puis est sus montez
An la sale par uns degrez.
Leanz vit lances et lanciers,
Et coples de chiens et coliers,
Et boens espiez forz et bruniz,
An grosses hant[es], bien forbiz.
La sale fu de grant biauté;
Un lit d'ivoire bien ovré,
Covert de deus pailes grezois,
Einz si riches n'ot cuens ne rois.
Adonques cuida bien trover
Gent a cui il poïst parler,
Mes n'i vit nule rien vivant,

A LA premiere porte vint,
Parmi lou baille antra et tint
Sa voie tot droit a la tor
Qui molt estoit de riche ator.
Li herbergemant d'anviron
N'an estoit se mervoille non
Dou grant ombraige que tenoient
Dui pin qui an la place estoient;
Mais onques nul home n'i vit.
Tantost lou pié a terre mit
De son cheval, puis l'aresna.
Au pié de la tor apuia
Son escu, et puis est montez
An la salle par les degrez.
Leanz vit lances an [h]antiers,
Et couples a chiens et coliers,
Et boens espiez fors et brunis,
An groses hantes, bien forbis.
La salle fu de grant biauté;
Un lit d'ivoire tresgité,
Covert de deus pailles grezois,
Ainz n'ot meillor ne quens ne rois,
A veü au chief de la salle.
Tout droit jus au lit s'an avale;
La vint et la cuida trover
Tel gent a cui peüst parler,
Mais n'i voit nule riens vivant,
Si s'an mervoille duremant.
Sor le lit se sist, si pansa,
Ses mains et son chief desarma.
Et vit la sale d'or musie,
Peinte, de ciprés lenbruisie.
Donc dist: "Certes, ci fet boen estre."
Molt par vit un bel huis a destre.
Quant il le vit, si se leva
Et vint avant, si s'apoia.
Uns biax estres i vit a lambre,
Vostiz et fez si come chambre;
Plains fu de si tres boene odor
Qu'ainz a roi n'a empereor
Ne poïst an si bel cerchier.
Enmi avoit un eschaquier
Point a azur et a fin or;
Par grant savoir le firent Mor.
Des riches eschas d'or poliz
D'esmeraudes et de rubiz,
Ne vos puis dire lor biautez;
Molt par gitoient granz clartez.
Li geu furent trestuit assis.
Sor un fautre de paile bis
S'ala tot maintenant seoir
Percevax, ce sachiez de voir,
Et comança a menoier
Si s'an vet formant merveillant.
Sus le lit s'asist et pansa,
Ses mains et son chief desarma.
Et vit la salle toute painte,
N'i avoit late ne fust tainte.
"Certes, fait il, ci fait bel estre.".
Atant ovri uns huis a destre.
Quant il lo voit, dou lit leva
Et vet a l'uis, c'overt trova.
Si i voit uns estres a lambre,
Vostez, ausins faiz conme chambre,
Plaine de si [tres] grant odor
Qu'ainz a roi n'a ampereor
Ne pot l'an trover ausins belles,
Si erent fresches et novelles.
De riens mantir ne vos an quier:
Anmi avoit un eschaquier
Porpoint d'azur et de fin or;
Par molt grant [sens] l'orent fait Mor. 
De[s] riches eschas d'or poliz
D'esmeraudes et de rubiz,
Ne vos puis dire la biauté;
Mes molt gitoient grant clarté,
Car vos savez bien que ce sont
Les plus riches pierres dou mont.
Li jeu furent trestuit assis.
Sus un fautre de paille bis
S'ala Percevaux aseoir
Maintenant por le jeu veoir;
Et conmança a manïer
Les geuz qui sont an l'eschaquier.
A soi meïsmes panse et dit
Qu'ainz mes si riche geu ne vit,
Et qu'an pas lessier l'i deüst,
S'aucune garde n'i eüst.
Lors prist un poon maintenant,
Et si di qu'il le trest avant;
Et autresi par grant esgart
Li trest li geus de l'autre part.
Et Percevax molt l'esgarda.
"Ostez! fet il, ce que sera?"
Puis si trest l'autre vistemant,
Et autresi isnelemant
Retrest li geus. Et il que fist?
Par foi, ja conte qu'il le prist,
Et il lui. Lors dist de verté
Que de barat fu atorné.
Et que vos iroie aloignant,
Ne trestoz lor trez devisant?
Qu'au chief del tor an fu matez
Percevax, c'est la veritez;
Estrangemant an fu marriz.
A mervoille fu esbaïz
De ce qu'il vit trestot drecier
Le geu par aus an l'eschaquier.
Les eschas desus l'eschaquier.
A soi meïsmes panse et dit
Q'ain[z] mes si riche jeu ne vit,
Et qu'an pas laissier nes deüst
Si seus, que garde n'i eüst.
Lors prist un poon maintenant,
Si l'a trait anz ou point devant;
Et maintenant par grant esgart
Retrait li jeus de l'autre part.
Et Percevaux tout esgarda.
"Ostez! fait il, ce que sera?"
Puis retrait l'autre vistemant,
Et autresint isnellemant
Retrait li jeus. Et il, que fist?
Ce dist li contes qu'i[l] le prist,
Et il lui, tot par verité;
Lors fu a desbarat torné.
Que vos iroie racontant,
Ne trestoz lor traiz devisant?
Au chief dou tor an fu matez
Percevaux, je vos [di] vertez.
Et maintenant revit drecier
Les jeus par eus seur l'eschaquier.
Tant rejoa que matez fu
Trois foiz. Quant il l'ot coneü,
Irieemant les eschas prist,
El pan de son hauberc les mist
Et dist: "Jamés ne materoiz
Nul chevalier, n'est mie droiz."
Puis vint vistemant as fenestres,
La grant eve vit soz les estres,
An l'eve les vost balancier.
N'i avoit el fors del lancier,
Quant une dameisele vint
As fenestres, qui le detint.
Un samit vermoil ot vestu,
Brosdé a fin or, tot tissu;
De l'or parmi avoit estoiles
Ausi cleres come chandoiles,
Et cele fu a desmesure
Plus bele qu'autre crïature.
De vers l'eve s'esta defors,
Neporquant si parut li cors
Toz, des la ceinture en amont;
Et dist: "Sire, li eschac sont
An ma garde; nes gitiez mie.
Vos ferïez grant vilenie,
Qu'el monde ne puet an trover
Si bel geu, sel doit an garder."
-"Bele amie, vos dites voir,
Mes tant vos voel fere savoir
Lors joa tant que matez fu
Trois foiz; et quant a ce veü,
Par mautalant les eschas prist,
Au pan de son hauberc les mit
Et dist: "Jamés ne materoiz
Nul chevalier, n'est mie droiz."
Atant est venuz aus fenestres,
La grant eve vit soz les estres,
An l'eve le[s] vost ballancier.
N'i avoit riens fors dou lancier,
Quant une damoiselle vint
Au fenestres, qui le detint.
Un samit vermoil ot vestu,
Ovré de fin or et tisu;
De l'or avoit par leus estoilles
Ausins cleres conme chandoilles,
Et celle fu a desmesure
Plus belle qu'autre creature.
De vers l'eve s'estut dehors,
Neporquant si parut ses cors
Toz, de[s] la çainture an amont;
Et dist: "Sire, li eschés sont
An ma garde. Nes gitez mie,
Que vos ferïez vilanie;
C'ou mont ne porroit l'an trover
Si biaux, si les doit l'an garder."
Dist Percevaux: "Vos dites voir,
Mais tant vos voil faire savoir
Que ge ferai vostre pleisir,
Se vos ceanz volez venir;
Si feroiz molt grant corteisie,
Car toz sui seus sanz conpaingnie."
"Sire, fet ele sanz tardier,
Metez le geu sor l'eschaquier,
Et puis irai leanz o vos,
N'i seroiz pas longuemant sos."
Com dit, s'a fet, puis a posez
Les eschas, puis est retornez
Arrieres, qu'il n'i a tardié;
Celi prist par grant amistié
Antre ses braz. Leanz as estres
La mist par une des fenestres,
Et delez l'eschaquier s'asistrent;
Mainte parole s'antredistrent.
Et Percevax quant il la vi[t],
Si bele ame onques ne nasquit
De sa biauté, ce li fu vis.
Biax ialz, bele boche et bel vis
Avoit, et bel contenemant
Plus que nes une rien vivant.
Por son estre, por sa biauté,
Que j'an ferai vostre plesir,
Se vos vollez ceanz venir;
Et si feroiz grant cortoisie,
Car toz suis seus sans compeignie."
Elle respont sans atargier:
"Metez les geuz sus l'eschasquier,
Et je irai laienz o vos,
Ne seroiz pas longuemant sos."
Con dist, si fait, si a possez
Les eschés, puis est retornez
Arieres, qu'il n'i a targié;
Celle prist par grant amistié
Antre ses braz. Atant s'asistrent
Lez l'eschaquier, et si i distrent
Mainte parole et maint afere
Que je ne puis or pas retrere.
Mais tant vos di que cil la vit
Si belle qu'ainz mes ne nasquit
Ainsint belle, ce li est vis.
Biaux iauz, belle boiche, biau vis,
Biaux bras, biau cors et belles mains
Et biaux doiz lons, traitis et plains
Avoit, et biau contenemant
Plus que n'ot nule riens vivant.
Por son estre, por sa biauté,
Vint une si grant volanté
A Perceval de li amer
Qu'il comança a sopirer,
Et dist: "Dex, com est tost müez
Mes corages et trestornez."
—“Sire, fet ele, qu'avez vos?"
-"Quoi? fet il, molt sui angoissos
De vos, ma dolce amie chiere."
-"De moi? fet ele, an quel meniere?"
-"An tel, fet il, ma dolce amie,
Que je vos aim plus que ma vie."
A soi la trest, si la beisa;
De tant con pot s'an aeisa,
Et plus feïst se il poïst
Et se ele li consantist,
Mes nel vost mie consantir.
"Sire, fet ele, sanz mantir
Vos an dirai tot mon corage.
De tant vos voel fere bien sage
Qu'ainz mes d'amer ne fui requise,
Ce sachiez vos, an nule guise;
Vos estes toz li premerains.
Mes de tant soiez bien [ce]rtains
Que se force me feisïez,
Molt tost detranchiez serïez.
Mes se m'amor volez avoir,
Si vos estuet par estovoir,
An un grant parc qu'est ci delez,
Vint une si grant volanté
A Perceval de li amer
Qu'il conmança a soupirer,
Et dist: "Diex, molt est tost müez
Mes coraiges et trestornez."
Elle li a dist: "Qu'avez vos?"
-“Quoi? fait il, trop suis angoissos
Por vos, ma douce amie chiere."
-"Por moi? fait elle, an quel maniere?" 
-"An tel, fait il, ma douce amie,
Que je vos ain plus que ma vie.”
Atant la prist, si la baisa;
De tant com pot s'an aaisa,
Et feïst dou plus se poïst
Et elle li consanteïst,
Mais pas ne li vost consantir.
"Sire, fait elle, sans mantir
Vos an dirai tout mon coraige.
De tant vos an voil fere saige,
Se vos force me faisïez
Que toz detranchiez serïez,
Q'ain[z] mes d'amer ne fui requise,
Ce sachiez bien, an nule guise.
Mais se m'amor volez avoir,
Si vos estuet par estovoir
Aler an un parc ci delez,
Que le blanc cerf tant chacerez
Que le puissiez a force ataindre;
Del chacier ne vos devez faindre.
Se la teste m'an aportez,
Donc ferai ge voz volentez;
M'amor avroiz sanz contredit.
Si manroiz mon brachet petit,
Qui si est biax, puis qu'il l'avra
Veü, ne li eschapera.
Le brachet me gardez molt bien,
Car je ne voldroie por r[ien]
Qu'il fust perduz. Sel perdïez,
Jamés jor m'amor n'avrïez.
Et si iroiz trestoz armez,
Que vos n'i soiez destorbez."
-"Bele, fet il, ensi l'otroi.
Ça le brachet! Bailliez le moi,
Et jel ferai sanz nul respit
Tot ensi con vos m'avez dit."
La dameisele maintenant
S'est levee tot an estant,
Dedanz une chanbre est antree,
Si n'i est gaires demoree;
Atot son brachet arriers torne.
Cil l'a pris et plus n'i sejorne.
Li brachez fu blans come nois,
En une grant longe d'orfrois.
Et cil avale les degrez,
Et le blanc cerf tant chacerez
Que le puissiez par force ataindre;
Dou chacier ne vos devez faindre.
Se la teste m'an aportez,
Je ferai lors vos volentez,
Que ja n'i avroiz contredit.
Si manroiz mom broichet petit,
Qui si est boens, puis cou verra,
Jamés perdre ne le porra.
Le braichet me gardez molt bien,
Car je ne vorroie por rien
Qu'il fust perduz. Sou perdïez,
Jamés voir m'amor n'avrïez.
Et si iroiz trestoz armez,
Que vos n'i soiez destorbez."
Cil respont: "Belle, je l'otroi.
Ça le braichet! Bailliez le moi,
Et je feré san nul respit
Tot einsint con vos m'avez [dit].”
La damoiselle maintenant
S'est levee tost an estant,
An sa chambre s'an est alee,
Mais n'i est gaires arestee;
Atout lou braichet s'an retorne
Et ne fait mie chiere morne.
Li broichet fu blans conme nois,
S'avoit un grant liens d'orfrois.
Et la damoiselle le tant
A Perceval, et il le prant
Molt volantiers et molt de gre
Et s'an devalle le degré;
Mais or pant Diex de son retor.
Venuz est au pié d'une tor
Ses chevax li fu amenez
Et il i monte, puis s'an va.

EL parc antre, le cerf trova,
Et il let son brachet aler
Au cerf, sel comance a hüer.
Et li brachez a tant chacié
Et tant seü et tant coitié
Qu'a u[n] haut tertre l'a ataint.
Perce[vax] d'aler ne se faint,
Qu'il est a joie et a grant feste;
Del cerf a tost prise la teste.
Et si est toz antalantez,
Qu'il avra or ses volantez
De la pucele qu'il tant aimme
Que ja soe lige la claimme.
Q[ue] qu'il antant au cerf desfaire,
Une pucele de malaire
Vint chevauchant par une lande.
Voit le brachet, plus ne demande,
Par le coler d'orfrois l'a pris,
Devant sor son arçon l'a mis;
Atot s'an torne vistemant.
Et Percevax isnelemant
Se regarde, son brachet voit
Ou ses chevaux iert aprestez.
Il i est maintenent montez,
L'escu au col, ou poing la lance,
Si s'an torne sans demorance,
Toz sans saietes et sans arc.
INZ ne fina si vint au parc
A Et conmance son cerf a querre;
En demie liue de terre
Lou trove seul sans compeignie.
Et il tout maintenant l'escrie
Et lesse som braichet movoir,
Et si vos di bien tout de voir
Q'an un roichier l'a ambatu
Trestot a force et a vertu.
Percevaux d'aler ne se faint
Qant voit que le cerf a ataint,
Descenduz est et fait grant feste;
Tout maintenant am prant la teste.
Mais quanqu'il antant a desfere,
Une pucelle de mallaire
Vint chevauchant parmi la lande.
Le braichet prant, plus ne demande;
Atout s'an torne vistemant.
Et Percevaux isnellemant
Se regarde et som braichet voit
Que cele devant li tenoit,
Si s'an aloit grant aleüre.
De rien [nulle ne s'aseüre,
Sa teste prist, puis est montez
Et vet aprés molt abrivez.
"Bele, fet il, atendez moi."
Cele dit: "Non ferai, par foi.
Et se ge bien vos atandoie,
Dites que g'i gaaigneroie.
Veez me ci, que me volez?"
-"Bele, mon brachet me randez;
Que certes molt avez mespris
Qui sanz mon congié l'avez pris.
Randez le moi, si feroiz bien."
Cele dist: "Je n'an ferai rien.
Mon cerf avez pris sanz congié,
Si en ai molt mon cuer irié.
Cele qui ça vos anvea,
Onques, certes, ne vos ama;
En autre guise avroiz s'amor.
C'est li brachez que jamés jor
Ne tandrez nes une seule ore."
-"Si ferai, se Dex me secore,
Fet Percevax, jel voel avoir.
Metez le jus par estovoir,
Car quant je plus vos prïeroie,
Bien sai que moins esploiteroie."
Cele respont: "Si m'aïst foiz,
Force feire n'est mie droiz.
Force me poëz vos bien faire,
Mes molt en avroiz grant contraire,
Que la damoiselle am portoit.
Grant ire an a, lors est montez
Et vet aprés toz abrivez,
Et dist: "Pucelle, atandez moi."
Elle dist: "Non feré, par foi.
Et se je bien vos atandoie,
Dites moi, qu'i gaaigneroie?
Or vos atan; que me volez?"
-"Dame, mom braichet me randez;
Car certes trop avez mespris,
Qant sanz mon congié l'avez pris.
Randez lou moi, si feroiz bien."
Elle respont: "N'an feré rien.
Mon cerf avez pris sans congié,
Si an e molt lou cuer irié.
Celle qui ça vos anvoia,
Onques, voir, jor ne vos ama,
Mais el s'an voloit delivrer.
Bien set par parole anivrer
Bricon, puis que s'antante i met.
Et savez que je vos promet?
Foi que doi Dieu lou Crïator,
C'est li braichez que jamés jor
Ne tandroiz mes une seule eure."
-"Si ferai, se Diex me sequeure,
Fait Percevaux, jo voil avoir.
Metez le jus par estovoir,
Car quant je plus vos proier[oi]e,
Certes, et mains esploiteroie."
Elle respont: "Si m'aïst foiz,
Force a fere n'est mie droiz,
Et force me poëz vos faire;
Mais grant annui et grant contraire
S'an seroiz a toz jorz honiz
Et vix recreanz et failliz.
Mes alez la a cel arcel,
Si i troveroiz un tonbel
Ou il a point un chevalier.
Tant li dites sanz atardier:
'Vasax, que feites vos ici?'
Le brachet avroiz, jel vos di."
Et Percevax molt tost li dit:
"Ne perdrai pas por si petit."
Lors prant la teste, si s'an torne;
Desi a l'arcel ne sejorne,
Que la voie molt bien savoit.
La croiz et une tonbe i voit,
Ou il avoit [quatre] pertus,
Tot ausi com en un reclus.
Et Percevax a dit an haut:
"Dan chevaliers, se Dex me saut,
De neant feire s'antremist
Qui ci an cest tonbel vos mist.
[L]evez sus, trop avez geü."
Lors se regarde, s'a veü
Derrieres soi un chevalier
Trestot armé sor son destrier;
Et si fu noire s'armeüre,
Molt plus c'une meure maüre.
Et que vos porroie conter?
Cil li a dit sanz arester:
An avroiz, si seroiz honiz
Et mauvez recreanz failliz.
Mais alez la an celle fraite,
Qui est an celle roiche faite;
La troveroiz un chevalier,
Si li diroiz sanz atargier:
'Vasal, que faites vos ici?'
Lou broichet ravroiz, jou vos di."
Et Percevaux, quant ce oï,
Saichiez que molt s'an esjoï,
Et [a] la damoiselle a dist:
"Ne[l] perdrai pas por si petit,
Alons [i], moi et vos ansamble."
-"Volantiers! tout ce bien me samble,"
Fait elle. Lors vont la tot droit.
Percevaux devant soi portoit
Dou cerf la teste voiremant,
Si chevauchoit delivremant.
Onques n'i ot frainc detenu,
Si sont a la roiche venu.
Soz celle roiche an un pandant
Qui vers terre aloit descendant,
Ot une vote anmi le plain,
Lez une croiz de marbre plain,
Bien faite a chaus et a cimant.
La voste iert belle voiremant,
Coverte molt bien par desus,
Tout aussi com a un reclus.
S'i ot un mur qui sostenoit
La voste, qui d'amont venoit,
Por soi tenir plus a seür.
Et si avoit anmi ce mur
Deus fenestres, non gaires granz,
Par ou veoit les trespassanz
Cis qui an celle voste estoit.
Et savez quel vie il menoit?
"Sire vasax, que volez vos?
Trop estes fel et orguellos.
Par molt grant orguel m'apelastes,
Mes sachiez que mar le pansastes."
Lors s'esloigne por lui ferir.
Quant Percevax le vit venir,
Son brachet et sa teste a prise,
En un molt bel prael l'a mise.
Vers celui point isnelemant,
Si s'antrefierent duremant
Et des lances tex cos se donent
Que eles ploient et arçonent,
Et enmi le pre s'abatirent
Et li cheval soz aus cheïrent.
Si metent les mains as espees
Et s'antredonent [granz] colees;
Menu et sovant s'antrefierent,
As espees bien se requierent;
Onques mes si dure meslee
Ne fu veüe n'esgardee.
Et que qu'il s'antreconbatoient
Et a aus ocirre antendoient,
Uns chevaliers trestoz armez
Revint vers aus toz abrivez;
Le brachet et la teste an porte.
Ice Perceval desconforte.
Toz seus estoit et jor et nuit,
Que ja n'i eüst nul deduit
Fors seulemant de son destrier.
L'esté et tout l'iver antier
L'i covenoit a sejorner;
Ne il ne s'am pooit torner,
Q'ainsint l'avoit an covenant
A s'amie au cors avenant,
Que de leanz ne se movroit
Devant c'uns chevalier vandroit
Qui par armes le conqueïst,
Por chaut ne por froit qu'il feïst.
Passé a bien cinc anz antiers
Qu'i[l] n'i passa mes chevaliers,
Car si sauvaige iert celle terre
Que nus por avanture querre
N'i trespassoit se petit non.
Molt par estoit de grant renon
Li chevalier, ce saichiez bien,
Qu'i[l] ne li failloit nule rien
De ce dom il avoit mestier.
Fain et avoine a son destrier
Li anveoit assez s'amie,
Et lui n'oblioit elle mie,
Ainz li anveoit sanz dongier
Assez a boivre et a mangier,
Et a lui molt sovant venoit.
Li chevaliers ainsint manoit
An la voste, si con j'e di[t].
Si tost come Perceval vit,
Si s'est armez de maintenant
Et bien et bel et avenant,
Car de lui armer ot bon mestre.
Percevaux vient a la fenestre,
Si l'apelle et li dist an haut:
"Danz chevalier, se Diex me saut,
De grant oiseuse s'antremist
Qui an celle voste vos mist.
Venez ça hors, si vos verrai,
Et an aprés si m'an irai,
Qant vos m'avroiz dit et conté
Por qu'an vos [a] ci anserré;
Car trop mau siecle avez eü,
Se longuemant i as jeü."
Qanque il vet einsins disant
Et sa vie si despisant,
Si a veu lou chevalier
Trestot armé sor son destrier;
Mais toute iert noire s'armeüre,
Ausins conme meure meüre.
Ne sai conmant il est issuz,
Mais tant vos di que ses escuz
Li sist au col si gentemant,
Se l'escristure ne nos mant,
Qu'a grant mervoille li avint.
Et quant devant Perceval vint,
Si dist: "Vasaux, qui estes vos?
Molt estes fiers et orgueillox.
Par grant orgoil or m'apelastes,
Mais bien saichiez, mar le pansastes."
Lors [s']esloigne, sou vet ferir.
Percevaux, quant lo voit venir,
Si li a dit: "Se Diex me saut,
Sire, bataille ne vos faut.
Qant vers moi la volez avoir,
Si l'avroiz, ce saichiez de voir."
Lors a la teste dou cerf prise,
Si l'a au pié de la croiz mise.
Et la pucelle le braichet
Delez la teste a la croiz met;
Puis esgarde que il feront
Et conmant il se combatront.
Lors n'i ot plus de parlemant;
Li chevaliers isnellemant
Ont les forz lances ampoig[n]iees
Et les anarmes ambraciees,
Si se covrirent des blazons.
Andui des tranchanz esperons
Vont les chevaux si destreignant,
Qui sont hardi et tost alant,
Que riens ne s'i pooit tenir.
Trestout le costau font fremir
Et des chaillox lou feu voller,
Si tost et droit le[s] font aler.
Ce n'est pas joste aplaideïce
Devant sergent ne devant lice,
Ainz fu de loing bien alaissiee.
Chascuns tint la lance baissiee,
Car li mainz preuz est molt vasaux.
An la ravine des chevaux
Se sont andui antreferu,
Si que percié sont li escu;
Oustre passent les tranchanz fers.
Seur la maille des blans hauberz
Font les lances si archoier
Q'andeus les estuet peçoier,
Et li tronçon haut an volerent.
Ainz li chevaux ne s'aresterent,
Ainz s'antr'ancontrent maintenant
Si duremant an trespassant,
Et de cors et d'escu ansamble,
Qu'a la terre, si con moi samble,
Am porte li uns l'autre aval
Par sus la croupe dou cheval.
Cil ancontres fu si estouz
Qu'au cheoir les destre jenouz
S'escorchierent et toz les vis.
Si estoné et si maumis
Sont andui par terre gisant
Que ne font esme ne samblant
Q'aient pooir de relever.
Mais n'ont talant de sejorner,
A l'ainz qu'il porent releverent
Et des tronçons se desferrerent
Qu'il orent parmi les escuz.
Et puis traient les branz moluz,
Si s'antrevienent aygremant
Et se fierent ireemant
Parmi les hiaumes reluisanz;
Si fierent uns cox si pesanz
Que les cercles d'or an coperent
Et molt parfont les ambarrerent.
Li branz contreval descendirent
Es escuz, si que il fendirent
Et cuir et ais, quanqu'il ateignent;
Que de bien ferir ne se faignent.
A eus resaichent les espees,
Si s'antredonent granz colees
Et se fierent menüemant,
Si que il sont las et sullant;
Chascuns est an la grosse alainne.
An ce travail, an celle peine,
Qu'a eus ocirrë antandoient,
Con cil qui bien se combatoient,
Un chevalier trestoz armez
S'an vint vers aus avau les prez;
La teste et lou braichet am porte.
Percevaux molt s'an desconforte
Duremant, pas ne li agree.
An som poing destre tint l'espee
Cler[e] et tranchant, de fin acier.
S'adonques fust sus son destrier,
Ja an alast aprés celui
Qui li a fait si grant annui,
Mais li Noirs Chevalier l'asaut.
Et Percevaux ancontre saut,
Qui mautalanz art et aygrie;
Li sens li bout touz et fremie
Por son braichet qu'il a perdu.
Li Noir Chevalier sus l'escu
Le fiert un cop desmesuré,
Mais ne l'a pas bien asené
De plain sus le hiaume d'acier,
Mais un petit le fist bronchier
Dou cop qu'i[l] li dona si grant.
Percevaux plains de mautalant
Le refiert molt delivremant,
Si que lou hiaume li porfant
Et la coife li a rompue.
Fait li a grant descovenue,
Car l'oroille li a copee
Et la joe toute antamee.
Cis s'esmaie por la grant plaie,
An la place plus ne delaie,
Fuiant s'an vet grant aleüre
A l'archet, a la seposture,
S'est antrez anz plus tost qu'il pot.
Perceval duremant desplot
De ce que il ainsins s'an va.
A l'archet vint, si s'aresta
Et fort se prist a merveillier;
Celui conmança a huichier
Molt hautemant qu'a lui venist,
Et que novelles li deïst
De som braichet qu'est devenuz,
Et s'il est an nu[l] leu repuz,
Ne an forest ne an cité
Ne an chastel n'an fermeté;
Et le non de celui li die
Qui l'am porte, car an sa vie
Ne sera liez si lou ravra.
Par trois foiz celui apela
Molt hautemant et a cler ton,
Mais ainz parole ne reson
Hom ne fame ne li respont.
Dom a tel duel a po ne font,
Bien voit que il chace follie.
"Par foi, fait il, c'est faierie
Que je ne truis a qui parler,
Et si vi or ceanz antrer
Lou chevalier que j'ai conquis."
Toz dollanz et toz esmarriz
S'an est ariere retornez;
A son cheval vient, s'est montez.
"Diex, fait il, tant me desconforte
Icil qui mon braichet am porte.
Se je revoi[s] a la pucelle,
Que li dirai et quel novelle?
Par foi, elle me honira
Et por fin mauvés me tandra,
Si an serai honiz par toz.
Ancor me vient miauz tot de bout
Que j'aille amprés lou chevalier
Qui m'a bati cest ancombrier;
Grant honte et grant annui m'a fet.
Sanz honte n'istrai de cest plest,
Se je ne l'ai proichienemant;
Car lors dira celle briemant
Que j'an ai som broichet porté,
S'elle viaut, et desman[e]vé,
Puis que ne me verra venir.
Conmant porré je donc joïr
De s'amor qu'elle m'otroia?
Mallemant! Elle cuidera
Que soie morz ou retenuz
Am prison." Donc s'est esmeüz
Percevaux, et parmi la lande
S'an vet, que plus riens ne demande,
Mais que celui ait ataint lors
Qui s'an vet. Toz les granz esclos
Le suit por som broichet avoir
Et la teste, que il por voir
An avoit avec lui portee.
En la forest sans arestee
S'an vet aprés lui Percevaux
Grant oirre et les monz et les vaux;
Molt le suit arouteemant.
Mais n'ot mie, au mien escïent,
Alé plus loing d'une liuee,
Qant a la pucelle ancontree
Qui le broichet an vost porter.
Percevaux a li arester
Ne vost mie son auferrant,
Ainçois l'a trespassee errant
Et si ne la salue mie.
Quant a alé pres d'une archie,
Si se panse que molt mal fist
Qu'a la pucelle mot ne dist.
Son cheval erranmant retorne,
De retorner molt bien s'atorne.
La damoiselle a tost ratainte,
Et elle ne s'est mie fainte
De chevauchier grant aleüre.
Anforciee avoit s'ambleüre,
Mais Percevaux atainte l'a.
Molt gentemant la salua,
Mais celle ne respondi mie,
Ainz fait samblant d'estre marrie.
Et Percevaux la resalue
Et celle si se rest teüe;
Ne li respont ne ce ne coi,
Ainçois hurte son palefroi.
Aler s'an vost; cil tant la main,
Pranre la voloit par lou frain,
Qant elle dit: "Avoi, avoi,
Sire chevalier, par ma foi,
De mon frainc n'avez vos que fere.
N'estes pas frans ne debonaire
Ne cortois, selonc mon avis.
Quant jehui vostre broichet pris,
Par poi que ne m'eüstes morte;
Mais un tel chevalier l'am porte
Qui point voir ne vos an mercie.
Molt dolante an est vostre amie,
Quant sanz son congié le donastes
N'onques a lui mot n'am parlastes;
Saichiez, ne vos an set nul gre.
Annuit jerrez lez son costé
Por lou blanc cerf que pri[s] avez."
Percevaux est molt abosmez
De ce qu'il s'ot si ramposner,
Mais nequedant de biau parler
Ne se faint pas, ainçois li prie
Que, s'elle set, qu'elle li die
Par si le non au chevalier
Qui li a fait le destorbier,
Que ja ne li faudra d'aïe;
Et dou Noir Chevalier li die
Qu'il a conquis, conmant a non.
Celle respont: "Molt petit don
M'an avez promis, ce me samble.
Ainz vanra ciaux et terre ansamble
Que je lou non vos doie dire.
Vos n'estes pas ancor si sire
Que je por vos nomer les doie."
Percevaux voit que il foloie
Qant tant a la pucelle areste.
De son cheval torne la teste,
De li se part isnellemant,
Et jure Dieu omnipotant
Qu'il ne cuidoit qu'il eüst mie
An fame tant de felonie.
Lors s'an torne sam plus d'arest,
Poignant s'an vet par la forest
Qui molt estoit granz et planiere,
Et panse molt de grant maniere
A ce qui li est avenuz.

ATANT a son droit chemin tenu
Qu'il a oï un cor soner.
La droit prant a esperoner
O il avoit la voiz oïe,
Por ce que aucuns hom li die
Novelles de ce que il quiert.
Ainsint com an ce pansé iert
Et com il aloit celle part,
Si voit droit anmi un essart
Un veneor a deus chienez,
Non mie granz, mes petitez
Et plus blans que n'ert fleur d'espine.
Et si vos di de verté fine
Que il ot trossé venoison
A grant planté et a foisson
Derriers desus un chaceor;
Et si se metoit au retor,
Qu'a son recet aler voloit,
Car dou chacier molt se doloit.
Et Percevaux, quant il lou vit,
Le salua et si li dist:
"Si[re] venerres, dites moi
Par l'amor et par la grant foi
Que vos devez a vostre amie,
Enseigniez moi, ne vos poist mie,
La cort au riche Pescheor."
Cil respont: "Par Saint Sauveor,
Sire, onques mes n'oï parler
De ce que vos oi demander,
S'ai ge ceste forest hantee
Bien a trente anz, et la contree,
Et cerchié les monz et les vaux."
-"Or me dites, fait Percevaux,
Se me savez novelles dire
D'un chevalier, biaux tres douz sire,
Qui la teste d'un cerf am porte,
Et un broichet dont se deporte;
Espoir qu'il tint par ci sa voie."
Et cil respont: "Se Diex me voie,
Sire, n'est pas par ci venuz;
Car bien fust de moi parceüz,
S'il i passast ne hui ne hier,
Car je i suis des avant ier."
Dist Percevaux: "Dont n'i a tel
Fors d'aller hui mes a ostel."
"Amis, fait il, ce n'i a pas,
Car foi que je doi Saint Thomas,
De trente liues anviron
Ne sai ge borde ne meson,
Fors l'ermitaige a un hermite
Qui an ceste forest habite.
La an iroiz sans atargier,
Se mes hui volez herbergier.
Et se volez venir o moi,
Annuit panrai de vos conroi
Et vos servirai volantiers,
Por ce que estes chevaliers;
Et demain vos avancerai
De tout ce que je porrai."
Percevaux l'ot, si l'an mercie,
Si prant avec lui compeignie,
Et vienent a un pavaillon.
Seignor, ne nos an merveillon;
Qant l'an voit que fere l'estuet,
Si fait chascuns au miauz qu'il puet.
La nuit ot de la venoison
A grant planté et a foison
A mangier li bons Percevaux,
Et de l'avoine ot li chevaux.
Li vanierres am prist conroi
Toute la nuit am bone foi,
Si just a ese et se dormi
Tant qu'au matin qu'il esclarci.
Au matin quant il ajorna,
Percevaux plus ne sejorna,
Ainz est armez isnellemant,
Et monte, que plus n'i atant,
Et prant congié au veneor
Qui li a faite grant honor.
Et li vanerres li anseigne
Que a destre lou chemin preigne,

ATANT erre grant aleüre,
S'i[l] veust issir de la forest.
"Volantiers, fait il, quant vos plest."
Tant qu'au matin c'une avanture
Li avint qu'an ne doit pas tere,
Por ce la voil dire et retrere.
Si com il vint ou chemin droit
Que li venerres dist avoit,
Et voloit chevauchier [a destre],
S'oï crïer a la senestre
Un cri, et celle part s'an va.
N'ot gaires alé quant trova
Un vallet qui fuiant venoit,
Qui tout lou vis sanglant avoit.
[Et] si nou tenez mie a lobe:
Sus son cors n'avoit tant de robe
Qui vausist a vandre maaille;
N'i ot giron ne cheveçaille
An la cote qu'il ot vestue,
Qu'il ot si toute derompue
Que les pieces i depandoient,
Si con li rain i atouchoient,
Tout contreval jusqu'au talons.
Si s'an fuioit par les buissons
La o il les trovoit plus granz.
Toz ses cors estoit si sanglanz
Qu'il n'i ot pas plain pié de sain.
De foïr s'esforçoit au plain,
Et s'iert feruz d'un javelot.
Si com il fuiant s'an alot
Conme cil qui avoit besoing,
Et Percevaux lo vit de loing,
Si point aprés et viaut savoir
Se cil li vorra dire voir.
Il li crie: "Vallet, vallet,
Areste toi un petitet;
Si me saiches dire por quoi
Tu t'an fuiz a si grant esfroi."
Ein[z] cil ne li vost mot soner,
Ainz esploita dou tost aler,
Et s'an fuit si grant aleüre
C'onques mes ne vit creature
Percevaux, qui si tost alast
Ne qui si duremant sainast.
Atant revit un chien venir
Qui celui suit de grant aïr,
Et crie et glastist duremant,
Qant la trace dou vallet sant,
Et ja l'aloit molt aproichant.
Aprés revit venir poignant
Un chevalier trestot armé;
Et si vos di de verité
Qu'il ne portoit escu ne lance,
Mais de si tost aler s'avance
Que ce estoit molt grant mervoille,
Si portoit l'espee vermoille
Dou sanc tant qu'a la hodeüre.
"Se Diex vous doint bone avanture,
Fait Percevaux, antandez moi,
Et si me conteroiz por quoi
Vos chaciez ce vallet einsi."
Et cil nul mot ne respondi,
Ainz passe outre delivremant.
Et bien vos di certenemant
Que de tost aler ne se faint
Tant qu'il a lou vallet ataint,
Et fiert de l'espee tranchant
Si qu'i[l] l'a ocis maintenant.
Ainz Percevaux n'i fu a tens,
Et dist: "Chevalier, an nul sens
Ne feïssiez tel estoutie,
Se an vos eüst cortoisie.
Quant devant moi ci trespassastes
Et onques a moi ne pallastes,
Ce fu oustraiges et orguiaux.”
Et cil respont: "Ainz de mes iauz
Plus fol musart, certes, ne vi
Que vos estes, jou vos afi.
Se je por chascun m'arestoie
Et mon afaire li contoie,
Fox seroie, si m'aïst Diex.
Vilains estes et annïeux;
Fuiez de ci, laissiez m'ester.
Se plus volïez arester,
Fox serïez, se Diex me voie.
Fuiez de ci, tenez vo voie
Et si vos an alez de ci."
Dit Percevaux: "Sire, merci;
Vos estes or molt desreez.
Or ne soiez si esfreez,
Mais parlez a moi bellemant
Et si me dites bonemant
Que cil vallet mesfet avoit."
Et cil respont: "Se Diex m'avoit,
Bien voi que petit me prisiez,
Qant ma parole despisiez;
Mes qui qu'il an poist ne qui non,
Ja an avroiz lou guerredon."
De l'espee tel cop li done
Sus le hiaume que tot l'estone,
Et qu'i[l] lou fait brunchier aval
Tant que seur lou col dou cheval.
Percevaux, quant ferir se sant,
De grant ire alume et esprant.
Sa lance, qui estoit de fresne,
Apuia lez lui a un chesne.
N'a pas l'escu dou col osté,
Mais l'espee qu'ot au costé
Trait du fuerre, si li cort seure;
Trois cos li done am petit d'eure.
Et que vos an diroie plus?
Tant fist qu'il an vint au desus
Et qu'il a lou vallet vanchié
Que cil avoit tout detranchié,
Si c'onques merci ne crïa.
Percevaux assez l'am prïa,
Mais il ne vost por nule rien.
Saichiez qu'il l'am pesa molt bien,
Que se il merci li proiast,
Jamés Percevaux nou toichast.
Einsint les laisa anmedeus;
C'est grant domaiges et grant deus
Que l'an ne set qui il estoient
Ne de quel païs il venoient.
Si con vos ai dit li avint;
Illuec les lessa et si tint
Sa voie parmi lou boischaige
Tant qu'il trova un hermitaige;
Laianz se herberja la nuit.
Pain d'orge et herbetes et fruit
Li saint hermites li dona,
Et Percevaux li raconta
L'avanture dou chevalier
Et dou vallet sans atargier.
Au matin quant il ajorna,
Li hermites as morz ala,
Ses anfoï an sa chapelle
Ou sovant Damedieu apelle.

PERCEVAUX lors se rachemine
Et chevauche, c'onques ne fine
Tant que ce vint androit midi.
Tout por voir vos racont et di
Qu'il ancontra un chevalier
Molt viel, si ot un esprevier
Sus som poing et si chevauchoit
Un mulet qui toz blans estoit,
A mervoilles bien fait et biaux,
Devant lui deus chiens a oisiaux;
Et si erroit vers l'ermitaige.
Et Percevaux tout le boischaige
Venoit pansant de s'avanture,
Et cil qui venoit l'ambleüre
Le salue premieremant;
Et Percevaux molt bellemant
Li respont: "Diex vos beneïe,
Biaux [sire], et otroit bone vie."
Et li proudom li respondi:
"Dont venez? Ou alez ainsi
Par ce païs? Et si savez
Que duremant mespris avez
Et vers moi et vers mon lignaige?
Certes vos faites grant oustraige."
Que vos d'un javelot feristes
Parmi l'oil, si que l'oceïstes.
Ainz puis n'an fu prise vanjance
Ne par espee ne par lance."
Et Percevaux lors li respont:
"Sire, par toz les sains dou mont,
Se je l'ocis, ce poise moi.
Ce fu par le congié lou roi
Artus, sire, qui me dona
Ses armes, n'an mantiré ja."
-"Voirs est, fait il, quites soiez,
Por ce que pas nou renoiez.
Jamés de ce jor an avant
N'an orroiz parler tant ne quant.
Si sai bien, par Saint Sauveor,
Qu'a la cort au Roi Pescheor
Querïez la lance qui saine,
Mes molt an souferroiz grant peine
Ainçois que trover la puissiez.
Neporquant hier soir trovissiez
An un chastel ici devant
Sa fille o lou cors avenant,
Qui droitemant a cort aloit,
Et d'um braichet petit parloit,
C'une pucelle an fist porter
Et la teste d'un cerf trosser,
Por ce qu'el voloit travaillier
Un molt alosé chevalier
Qui a la cort avoit esté,
Et si n'avoit riens demandé
De ce don demander devoit:
Dou Graal cui l'an an servoit.
Et por ce forstrait li avoit,
Lors quant il son cerf desfesoit,
La damoiselle son chienet.
Cil li demanda som braichet,
Mais el ne le vost randre pas,
Se il n'alast isnel lou pas
A l'archet, a la seposture
Au chevalier qui a droiture
Por huchier se combat a toz.
Ainsint com il iert an l'estors,
Et qu'au chevalier combatoit,
La teste et le braichet avoit
Mis a la terre an un preel,
Quant un chevalier de novel,
Qui par illueques trespassa,
Le chien et la teste [an] porta.
Et tot ce fist la damoiselle.
Qant cil ot faite sa querelle,
Qui au chevalier combatoit,
A la damoiselle anqueroit
Som braichet, se ele lou vit,
Et que nouvelles l'en deïst,
S'elle li savoit anseignier.
Mais onques nou vost adeignier
De dire ce qu'elle an savoit,
Fors tant que tiex hom l'am portoit
Qui gre n'en savoit ne merciz
A lui ne a toz ses amis;
Einsins s'am partirent atant.
A la pucelle qui vantant
S'an aloit de ceste querelle
Oï conter ceste novelle,
Que se ne fust por lou Graal,
Ja n'eüst fait poine ne mal
Au chevalier. Ainsint parlant
Se parti de moi an allant."
Quant Percevaux ce antandi,
Si duremant s'an esjoï
C'onques n'anquist ne demanda
A celui qui ce li conta,
Dont cil iert et de quel païs
Qui le vallet avoit ocis,
Ne qui li chevaliers estoit,
Ne ou aloit ne don venoit,
Que il avoit mort de ses mains.
Ainsint n'an sot ne plus ne mains,
Fors que tant dit au vavasor:
"Sire, que Diex vos doint honor!
La voie au chastel m'anseigniez,
Que je n'i soie desvoiez;
Car se la pucelle trovoie,
Plus liez et plus gai an seroie
C'onques ne fu si chevaliers."
-"Si m'an creez, biaux amis chiers,
Vos tandroiz ce chemin ferré.
Et quant vos avroiz tant erré
C'une fonteine troveroiz,
Lou chemin ferré lesseroiz
Et erreroiz la praierie.
Et ne vos espouantez mie
De riens que veez an la voie,
Car por riens nule qu'aus eus voie,
Lou chastel ne troverïez
Se de riens peor avïez."
-"Sire, ce [li] dit Percevaux,
Diex vos desfande de toz maux
Et doint bone vie et grant joie."
Atant aquiaut chascun sa voie.
Percevaux a toz seus erré
Le bon chemin grant et ferré
Que cil li avoit anseignié;
Mais molt li avoit annuié
Qu'il n'a la fonteine trovee
Que il avoit tant desirree,
Mais n'avoit ancor tant alé.
Lors est antrez an un pansé
Qui molt formant le travailla,
Que tant a la queste pansa
Et a ce qu'il avoit ampris,
Que fors de la voie s'est mis
Ainz qu'il venist a la fonteine.
Or li croit molt travail et peine,
Molt plus que il ne cuide ancore.
Son tort chemin chevaucha lore
Et som plus droit chemin lessa;
Onques de panser ne cessa
Desi qu'a grant piece de voie.
Aprés si dist: "Se Diex me voie,
Je cuit que icil me gaba
Qui ceste voie m'anseigna,
Qu'ancor n'ai fonteine trovee;
Espoir que je l'ai oubliee
Ariere moi par mon panser."
Ainsins se pena tant d'errer
La grant voie que il trova
Que dou bon chemin lou gita,
Que li vespres vint aproichant,
Ne praieries ne samblant
De quanque cil li dist ne trueve.
Lors a veüe une tor nueve
Et un blanc chastel aparant;
De celle part se trait errant,
Car il cuide que ce soit cil
Que cil li anseigna. "C'est il,"
Fait il, et lores esperone.
Li solaux, qui tout anvirone
La terre, avoit pres fait son tor;
Einsins erra devers la tor.

BIAU tans fesoit com an esté,
Si vint tot droit a la ferté,
Si la vit bien close anviron.
Haute tor i ot et donjon,
Riches salles et belles loiges,
N'ot plus belles tant qu'a Limoiges.
Einsint au chastel s'achemine,
Desi que il vint anz ne fine;
Parmi la porte est anz antrez.
Les huis trova toz desfermez,
Mais n'i trova home vivant.
Tant qu'a la salle vet avant,
Qui belle estoit tot contreval;
Dedanz est antrez a cheval.
Descenduz est, plus n'i atant;
N'i voit chevalier ne sergent
A cui il puist riens demander.
La salle prant a resgarder,
Puis met a terre son escu.
A destre garde, s'a veü
L'uis d'une chambre overt ariere,
Et a l'estel de la charniere
Une haiche danoise avoit.
Et lors que Percevaux la voit,
De nule riens ne s'aseüre;
Celle part vet grant aleüre,
La haiche prant, antre an la chambre,
Qui toute estoit ovree a lambre,
Mais dedanz nule riens n'avoit,
Fors itant que jonchiee estoit
D'erbe vert[e], fresche et novelle,
Dont la chambre estoit molt plus belle.
Et cil qui bien vost savoir l'estre
Garda, si vit une fenestre.
Celle par[t] vient, plus ne se tarde,
Sa teste met anz, si esgarde,
S'a veu la plus belle pree
Qui onques fust d'iauz esgardee,
Anclose toute de haut mur,
Dont li carrel estoient dur.
Anmi avoit une fonteine
Dont l'eve estoit et douce et saine;
Seur la fonteine un tref avoit,
C'onques plus biau veü n'avoit.
Un arbre avoit devant lou tref,
Qui an toz tans flairoit souef;
C'iert uns ciprés, si con lisons.
Droit desoz gisoit uns lions
Forz et hardiz et parcreüz;
Desoz gisoit toz estanduz.
Percevaux l'a mont esgardé,
Lors panse qu'il ira au tre
Savoir s'i[l] troveroit nelui,
Mais ce li torne a grant annui
Que la fenestre estoit estroite.
Ariers retorne et molt covoite
C'une fenestre puist trover
Par ou puisse leanz antrer.
Anz an la salle est revenuz,
La ou primes fu descenduz;
Mais son chevau n'a pas trové
La ou il l'avoit aresné,
Mais illuec gisoit ses escuz,
Qui onques n'ot esté meüz.
Et dist: "Par Dieu, mervoille voi.
Mon cheval laissai ci tot quoi,
Bien aresné, or n'an voi mie.
Se j'estoie am la praierie,
Je cuit bien que je troveroie
Home a cui je demanderoie
Novelle qui m'eüst mestier."
Donc se conmance a abaissier,
Son escu prant, d'illuec se part,
C'ou pre venist molt li est tart,
De son cheval n'a nule dote.
Parmi une grant chambre a voste
S'est isnellemant avallez.
Uns degrez a molt tost trovez,
Parmi avale et voit la pree.
Vers la tante sans demoree
S'an vet poignant, plus ne s'atarge,
L'espee ou poing, au col la targe.
Li lions l'ot, am piez sailli,
Par molt grant fierté s'estandi,
Vers Perceval s'an vint corant;
De ses ongles tot maintenant
Le fiert an son escu vermoil.
De ce mie ne me mervoil
Se Percevaux s'an esbahi,
Que l'escu dou col li toli,
Si que la guige an a rompue,
Qui iert de soie a or batue.
Percevaux point ne s'an esmaie,
De l'espee grant cop li paie
Parmi lou chief sans esparnier,
Tout le porfant dou branc d'acier;
Einsint s'est vangiez dou lion.
Errant s'an vet au pavaillon,
Anz est antrez sans demorance;
Une pucelle belle et blanche
Anz an sa voie a ancontree.
An som poing tint nue s'espee,
Celle lo voit, de peor crie:
"Aidiez, aidiez, Sainte Marie."
Que que la pucelle crioit,
Percevaux esgarde, si voit
Un chevalier anmi un lit,
Seur une coste de samit.
Esveilliez s'est por la grant noise,
Et si saichiez que molt li poise
De s'amie qu'il ot crïer
Et de celui qu'il voit ester
Anmi son tref armé tot droit,
Et s'espee an sa main tenoit
Tote nue et ansanglantee.
"Vasaux, fait il, trop grant posnee
Avez faite quant ça venistes.
Certes grant folie feïstes;
Tart an vanroiz au repantir."
Lors saut am piez par grant aïr,
Et Percevaux li dist: "Biau sire,
Vos porrïez assez miauz dire;
Se je vins ci l'espee traite,
Nule honte ne vos ai fete.
Que mestier avoie d'ostel.
Je vins ceanz, et non por el,
Por ce vins an ce pavaillon,
Mais an ce pre vi un lion
Grant et hideus, si m'asailli,
Et je de lui me desfandi;
Si l'ai ocis, s'an suis molt liez.
Por ce estoit mes branz saichiez."
"Voire, fait soi li chevaliers,
Qui molt iert orgueillox et fiers
Et plains de mautalant et d'ire,
Qui vos conmanda a ocirre
Mon lion que je tant amoie?
Se Diex me doint santé et joie,
De vos molt bien le vangerai.
Ça mes armes! si m'armerai.
Damoiselle, ne demorez;
Or tost, deus vallez apelez."
Et celle respont: "Volantiers."
Lors apelle deus escuiers,
Et cil ne sont aresteü,
Devant lor seignor sont venu.
Il lor conmande a anseler
Son cheval et faire amener
Le haubert, l'escu et la lance.
"Et voit li uns sans demorance
Molt tost amener son cheval
Delivremant a ce vasal."
Fait est puis qu'i[l] l'ot conmandé.
Son cheval li ont amené,
Et Percevaux maintenant monte.
Et cil qui viaut vangier sa honte
De son lion qu'il li a mort,
Jure et afiche qu'a mau port
Est arivez li chevaliers.
Dont est armez, et ses destriers
Li est fors traiz, il est montez.
Pres iert li solaux esconsez
Quant andui furent es chevaux.
Et si saichiez que Percevaux
Ot une lance recovree
Qu'a l'uis dou tref avoit trovee,
Roide et tranchant, a fer d'acier.
Ainz ne se vostrent aresnier
Ne plus nule riens demander,
Ainz laisserent chevaux aler
Et les reignes leur abandonent,
Quanqu'il pueent les esperonent.
Tiex cox des lances se donerent
Que toz les escuz estrouerent;
Andui se sont antr'abatu.
Li chevalier molt dolant fu
Por ce que l'ot veu s'amie;
Am piez resaut, pas ne s'oublie,
S'a vistemant l'espee traite.
Et Percevaux ne se deshaite
Por nule riens de l'autre part;
Fiers et hardiz conme liepart
Li cort seure delivremant.
Dou branc d'acier au heut d'argent.
Li done un cop, pas ne se faint.
Ne l'a mie de plain ataint
Seur le hiaume qui d'acier fu,
Mais sus an l'orle de l'escu
Le consuï tant duremant
De chief an autre le porfant;
Ce cop li cuide bien merir.
Li chevalier par grant aïr
Le fiert an l'iaume cler jermé,
Si l'a chargié et estoné
Que par un po ne chaï jus.
Et Percevaux ne tarja plus,
Seure li cort et cil a lui,
Granz cos se donent ambedui;
Molt se combatent par igal,
Car molt ierent andui vasal.
Ja iert la chose tant alee
Que pres estoit de la vespree;
Molt iert li chevaliers lassez,
Et Percevaux est molt penez
De jeüner, de chevauchier.
Et ce li doit molt annuier
Que ses ostes nou conut mie,
Ainz lou requiert a l'escremie
Au branc d'acier molt duremant.
Bien se pense, s'i[l] le consant
Einsint la chose a son voloir,
Bien am porra lou piz avoir.
Dou branc lou fiert ou hiaume amont,
Lou cercle d'or tot li deront,
Tout le porfant parmi et tranche;
Lou branc froie a la coife blanche,

 La s'est li granz cos arestez.
Li chevalier toz estonez
Est cheüz adanz an la pree;
Ainz peüst l'an une liuee
Aler qu'il peüst revenir.
Et Percevaux lou vet saisir
Par le hiaume, si li deslace
Et a ocirre le menace,
Qant la pucelle i est venue.
Sus lou chevalier est cheüe
Pasmee conme tote morte,
Et Percevaux la reconforte.
Celle molt doucemant li prie
Que son ami por Dieu n'ocie,
Car bien an estoit au desus.
Li chevaliers est revenuz
De pasmoison, si soupira,
Et Percevaux li deslaça
La bone coife dou haubert;
Ou fronc li orent fet le merc
Les forz mailles dou fin acier.
Percevaux conmance a huichier
Qu'e[n] li aport de la fonteine,
Et celle i va a molt grant peine.
Une coupe d'or a amplie,
A Perceval vient, si li prie
Que por Dieu son hauberc li traie.
Elle meïsmes li deslaie,
Et li arouse le vïaire.
Cil saut sus qui li cuers esclaire;
Perceval a molt esgardé,
Puis li a proié et rové
Que son non par amors li die,
Si fera molt grant cortoisie,
Car outré l'a de la bataille.
Et il li dist sans nule faille:
"Vostre foi ainz me pleviroiz
Que vos au roi Artus iroiz,
A Cardoil ou a Callion,
Si vos i metroiz am prison."
Et il li dist: "Molt volantiers."
Sa foi plevi li chevaliers
Tot ainsint com il li conmande;
Et aprés ce, si li demande
De par qui il se randra pris.
Et il li dist: "Biaux doz amis,
De par Perceval lou Galois,
Qui avec lui fu an un bois
Oanz assez pres de cinc jors."
Cil li a dist que granz honors
Li est venue et molt grant pris
De ce qu'i[l] l'a d'armes conquis,
Car proisiez [est] et de grant non,
Ne ja n'an avra s'onor non.
Percevaux li a demandé
Que il li die verité
Dou non de lui et dou chastel,
Car il lo voit et fort et bel.
Cil li respont: "Tiex est mes nons:
Abrioriz de Brune Mons."
Atant vindrent quatre sergent
Tout desfublé et bel et grant;
Les chevaliers ont desarmez,
Deus mantiaux lor ont aportez
Puis pranent les chevaux de pris,
Am bones estables les moinent
D'escallate forré de gris.
Et de l'aiesier molt se peignent.
Li chevalier et la pucelle,
Qui molt ert avenanz et belle,
S'an vont tuit troi esbenoient
Par la fresche herbe verdoient.
Aprés eus vienent chevalier,
Sergenz assez et escuier,
Qui dou chastel sont fors issu.
Et quant sont ansamble venu,
Abrioris a conmandé
C'on mete les tables ou pre,
Si mangierent lez la fonteine,
Qui molt iert belle et clere et saine.
Cil qui s’an sorent antremetre
Corurent tost les tables metre;
L'eve donent, si sont asis.
Des mes ne vos faz nul devis,
Assez an orent sans dongier.
Percevaux dist au chevalier,
Qui delez lui seoit a destre
Et de la meson estoit mestre:
"Sire, fait il, demander voil
D'un chevalier qui par orgoil
M'a fait annui, honte et domaige."
Conté li a trestout l'ostraige
Dou braichet que tolu li ot.
Et cil li dit tot a un mot
C'onques mes n'an oï parler.
Atant le lesserent ester.
Les napes ostent li sergent;
Levé se sont, si vont parlant
Et d'un et d'el tant qu'a la salle.
Desus un samit de Tesalle
Por veoir s'esveilliez estoit;
Et quant il andormiz lo voit,
Molt tost ariere repaira.
Atant Percevaux s'esveilla,
Toz seus s'est chauciez et vestuz.
A l'uis de la chambre est venuz,
Si vit belle la matinee;
Sus l'erbe est fresche la rousee,
Qui trestot lou cuer li esclaire.
Dedanz la salle s'an repaire,
Qui molt estoit de grant biauté;
Le chevalier a ancontré,
Ansamble o lui deus escuiers.
Salüé l'a trestot premiers.
Percevaux li a dit: "Biau sire,
Bons jor vos doint hui nostre Sire.
Mon hernois faites aprester,
Et mon cheval sans arester
Amenez ci, si m'an irai.
Ne faites mie lonc delai,
Car je me suis trop demorez."
Cil dist: "Biau sire, non ferez.
Deus jors ou trois vos remanroiz;
Puis, quant vos voudroiz, an iroiz.
Adonc avec vos m'an irai;
Bien saichiez, ja ne finerai
Jusqu'atant que j'avré trovee
La cort qui est si renonmee,
A Callion ou a Guicestre."
Percevaux dist: "Ce ne puet estre
Que por nule riens remainsisse,
Ne que plus lonc sejor feïsse;
Mais remenez se vos volez.
Huit jors toz antiers sejornez,
Et puis vos metez a la voie."
-"Ja puis Damediex ne me voie,
Fait il, c'aprés vos demorrai."
-"Ça mes armes! si m'armerai,"
Fait Percevaux, et l'an li baille
Le bon haubert de Cornuaille;
Un vallet an son dos li vest.
Et uns autres sans nul arest
Vet an la chambre a la pucelle,
Qui molt iert avenanz et belle,
Si li dist que tost s'atornast
Et que gaires ne demorast;
Celle respont que volantiers.
An es l'eure li chevaliers
Se rest armez de l'autre part.
Sus un molt grant cheval lïart
A fait atant metre sa selle.
Sanz atargier la damoiselle
Se vesti et aparailla
Des plus chiers garnemanz qu'elle a.
Qant se fu richemant vestue,
Dedanz la salle an est venue;
Et Percevaux contre lui saut,
Si li dist: "Belle, Diex vos saut."
Celle li dist: "Biaux sire chiers,
Cist jors vos soit biaux et antiers,
Plains de leece et de santé."
Lors sont li cheval amené,
Et montent tuit troi, si s'an vont.
La porte passent et le pont
Tant qu'an la forest s'an antrerent.
Deus molt larges chemins troverent,
Et une croiz avoit anmi.
Illueques se sont departi.
Percevaux s'an torna a destre,
Et cil lou chemin a senestre
A Callion s'an vet tot droit.
Lez lui ancoste chevauchoit
S'amie a la fresche color.

ATANT errerent qu'a[u] sesme jor
Vinrent a prime a Callion.
Li rois et trestuit si baron
Ierent alé esbenoier
Defors la ville an un vergier,
Si fu avec aus la roïne.
Li chevaliers onques ne fine
Jusqu'atant qu'an la ville antra;
Un vallet vit, demandé a
Ou li rois iert, et cil li conte:
"Sire, se Diex me gart de honte,
An ce vergier le lessé ore."
-“Amis, et ca[r] me di ancore
S'il i est messires Gauvains,
Lanceloz et messire Yvains,
Li filz au bon roi Urïen."
"Sire, ce vos dirai je bien,
Fait li vallez, il n'i sont mie.
Li rois a molt po de mesnie;
N'a que deus mile chevaliers:
Lucans i est li boteilliers,
Kex et Taulas de Roigemonz;
Trestuit cil sont de grant renons."
Atant s'an torne Abrioris.
Li escuiers s'est d'eus partiz,
Qui molt les ot bien asenez.
Li chevaliers est tant allez
Qu'il est venuz anz ou vergier,
Trestoz armez sus son destrier
Et delez lui s'amie jante.
Li rois seoit desoz une hante,
Ancoste lui sist la reïne
Qui molt avoit la color fine.
Li chevaliers est descenduz,
Et la pucelle a mise jus
Li Laiz Hardiz dou palefroi.
Abrioris dusques au roi
N'aresta, si l'a salüé
De Dieu lou roi de maïsté,
Et la roïne resalue;
Puis a sa raison espandue,
Si li a dist: "Biaux sire rois,
De par Perceval lou Galois,
Qui molt par est de grant renon,
Me voil metre an vostre prison.
Et a ma dame la roïne
Anvoie ausint ceste meschine,
Qui molt est avenanz et belle."
Li rois antandi la novelle;
Saichiez que molt formant li plot.
Sus se leva a l'ainz qu'il pot,
Quant Perceval oï nonmer.
Lou chevalier vet acoler,
Et dist: "Bien soiez vos venuz.
Que fait mes amis et mes druz
Percevaux, li bien afaitiez?
Dites moi s'il est toz haitiez."
-"Oil, certes, cil li respont,
Et si cuit je qu'an tot le mont
N'ait chevalier de sa bonté."
Tantost li rois a conmandé
A deus vallez cou desarmassent
Molt tost, et pas ne s'an tarjassent.
Isnellemant l'ont desarmé
Puis que li rois l'ot conmandé,
Si remest an un auqueton,
Covert d'un riche siglaton.
Li rois l'a joste lui asis,
Et la reïne o lou cler vis
L'a molt joï et anoré;
An aprés li a demandé
De Perceval s'il est toz sains.
"Dame, dist il, par toz les sains
Que vont requerre pelerin,
Je lou lessé mardi matin
Toz sains et sauf et plain de vie,
Et si vos anvoie m'amie."
La roïne lors li respont:
"Par Dieu qui fist trestot lou mont,
Por lui sera molt honoree."
An estant s'est tantost levee;
Lou roi an a mis a raison,
Si li prie que sa prison
Pardonast a ce chevalier.
Et il s'an fist petit proier,
Ainz li pardone de bon gre,
Et cil l'an a molt mercïé.
Son non li demanda li rois,
Il li respont conme cortois:
"Sire, j'ai non Abrioris."
Li rois a dit: "Biaux doz amis,
Je voil que vos de ma mesnie
Soiez trestoute vostre vie."
Et cil i est lors demorez.
Puis fu a cort molt honorez,
Et fu de la Table Reonde,
Des plus proisiez de tot le monde.

OR vos diron de Perceval
Qui chevauche sus son cheval.
Des lou matin desi a prime,
Onques de chevauchier ne fine
Parmi la grant forest ramee,
Tant que tierce fu bien sonee.
Et fu assez pres de midi,
Quant desoz un chesne choisi
Un chevalier mort estandu,
Et son cheval et son escu
Tot ataichié a une branche.
Et li chevalier d'une lance
Estoit parmi lou cors feruz
Si que li fers an est issuz
Tout outre pres [d']une braciee,
Et une espee ot ambroiee
Parmi lou hiaume anz an la teste.
Percevaux devant lui s'areste,
Molt longuemant l'a regardé;
Assez l'a plaint et regreté,
Que molt le vit et bel et gent.
De lui se part isnellemant,
A Dieu la soue ame conmande.
Tant a erré qu'an une lande
Est antrez, molt grant et [molt] belle;
Anmi ot une fontenelle
Molt clere, plus froide que marbre.
Desus avoit un molt bel arbre,
Desoz seoit une meschine
Qui de biauté sambloit reïne.
Sa main a sa face tenoit,
Et quant Percevaux qui venoit
Seule la voit, si la salue.
Et celle ainsint com esperdue
Li respondi tout maintenant,
Et si giete un soupir molt grant.
Percevaux li dist: "Belle amie,
Por Dieu, ne me celez vos mie
De quoi vos estes tant dolante."
Celle li conte sans atante
Que son ami perdu avoit,
Qu'elle tant duremant amoit
Que miauz amast doleur seur li
Que seur lou cors de son ami.
Percevaux l'ot, pitié l'am prant,
Si li demande doucemant
Des quant ses amis l'ot lessie.
Elle li dist: "Des ier complie.
Desoz cest arbre me laissa,
Onc puis a moi ne retorna
Et si devoit tost revenir.”
Lors regita un grant soupir.
Percevaux l'a molt esgardee,
Belle la vit et coloree,
Car por lou duel estoit vermoille,
S'an iert plus belle a grant mervoille.
Molt s'i feïst bel acointier,
Qui de ce l'osast aresnier;
Mais Percevaux n'an avoit cure,
Ainz li demanda a droiture
Quel escu il soloit porter.
Celle li prist a raconter
Que ses escuz iert toz noviaux
D'or, si avoit trois lionciaux
D'argent rampanz, ce m'est avis.
"Belle, fait il, li vostre amis
Gist morz an celle grant forest."
Lors li conte sanz nul arest
Dou chevalier qu'il ot trové,
Parmi outre lou cors navré,
Et an la teste de l'espee.
Quant celle l'ot, si chiet pasmee
Si que n'an ist funs ne alainne;
Par pou ne muert, tant a grant peine.
Quant el revint de pasmoison,
Percevaux demanda le non
De son ami. Celle a grant ire,
Et neporquant li prant a dire
Qu'apelez estoit Odiniaus
Et ses seurnons estoit li Biaus.

ATANT s'am part delivremant
Percevaux, que plus n'i atant,
Ainçois se rest mis a la voie.
La damoiselle ne convoie
Ne pas avant ne pas ariere,
Ainz erre tant c'une riviere
A trovee parfonde et rade.
Percevaux d'autre part esgarde,
Si vit une molt belle tor;
Mes mur ne fossé n'ot antor,
Ne soif ne paliz ne closure.
Molt duremant s'an asseüre,
Et dist que se la oustre estoit,
Annuit mes se herbergeroit,
Mais ne set conmant puist passer.
Dont se conmance a porpanser
Que contreval l'eve an ira,
Pont ou passaige trovera
Ainçois que il tort mes ariere.
Lors chevauche lez la riviere
Tot si con contreval coroit,
Devant lui esgarde, si voit
Un pont de pierre molt bien fet.
Percevaux celle part se trait
Sanz nul arest, tout a droiture,
S'am passe outre grant aleüre,
Puis fait contremont son retor;
Ainz ne fina tant qu'a la tor,
Qui molt estoit bien compassee.
Un arbre avoit devant l'antree
Molt bel, onques ne vit plus gent.
Percevaux maintenant descent
De son cheval desoz cel arbre.
Par les degrez qui sont de marbre
Est amont an la tor montez
Et parmi l'uis est anz antrez,
Si voit la plus belle meson
C'onques veïst crestïens hom,
Et qui miauz iert dedanz garnie.
Percevaux ne s'esbaïst mie,
Ainz est molt liez de l'avanture;
Et si vos di que creature,
Chevalier, dame ne sergent,
Ne nulle riens n'i voit vivant,
A cui il puist riens demander.
Onques ne se vost desarmer,
Qu'il ne savoit le leu ne l'estre.
Devant une belle fenestre
Voit mise une table d'argent,
O il avoit, mien escïent,
Blanche nape, sel et coutiaus
Et hanas d'or, riches et biaux;
Et de vïende tel plantez
C'uns rois an fust toz honorez.
Et voit l'eve an deus biaux bacins
D'or esmeré, bien faiz et fins.
La touaille n'i failloit mie,
Blanche et bien faite et deliie.
Percevaux voit ce qui li plaist
Et dont grant joie au cuer li nest,
Que pas n'avoit pieç'a mangié
Et si estoit molt travaillié.
Il se desarme isnellemant,
Un mantel d'escallate prant
A une perche de la salle,
A l'uis vient, les degrez avalle,
S'osta a son cheval lou frainc
Et le laisa pestre au serain;
Puis est arieres repairiez.
Au bacin d'or s'est aproichiez
Et prist de l'eve, si lava
Et a la touaille essua.
An tout le plus biau leu s'asist,
Assez manja, tant con lui sist,
Car des mes i ot a foison:
Char fresche, oisiaux et venoison,
Et vin i ot a grant planté,
Si am but a sa volanté.
Einsins sist toz seus au mangier,
N'i ot sergent ne escuier
A qui nule parole die,
Ainz manjue sans compeignie.
Et quanqu'au mangier antandoit,
Vers l'uis regarde et venir voit
Une pucelle maumenee,
Qui iert tainte et descoloree
Et maigre et palle et jaune et noire.
Se je vos di parole voire,
Ne vallurent, mien escïent,
Douze deniers si garnemanz.
Tout ainsint povremant vestue
Est devant Perceval venue;
Salüé l'a, puis li a dist:
"Sire, se Damediex m'aïst,
Molt me poise de ce mangier
Que vos acheterez si chier,
Et trop an avroiz grant annui."
-"Belle, fait il, et je de [cui]
Me doi esmaier ne [douter]?"
"Certes, sire, nou quier cel[er],
Fait elle, si li prant a dir[e]:
"De ceanz est uns jeanz sir[e],
Qui molt est fel et deputer[e],
Qui ceste tor a fait ci fere;
Et si ne vient onques prodo[m]
Que il n'ocie an sa meson."
-"Certes, fait Percevaux, amie,
C'est mauvestiez et vilenie.
Mais dites moi, nou me celez,
Se vos point li apartenez."
-"Sire, fait elle, nenil, voir.
Ainz m'a tenue an son manoi[r]
Deus anz antiers et un demi,
Dont j'e formant lou cuer m[a]rri.
Ne je ne voil faire son bon,
Si ne me fait se honte non;
Ne ne me lait morir ne viv[r]e
Et si n'am puis estre delivre.
Mais faites tost sans atargier,
Si vos armez sanz delaier,
Que ja revanra li jeanz
Et se il vos trove ceanz,
Vos avroiz perdue la vie."
-"Certes, fait Percevaux, amie,
S'il est ainsins con vos le dites,
Il ne s'am puet pas aler quites.
Se ceanz me viaut fere annui,
Je me combatré ainz a lui."
-"Biaux sire, ce ne dites mie;
Li combatres seroit folie,
Car il est forz a desmesure,
Et granz que nule creature
Ancontre lui n'avroit duree.
Mais armez vos sans demoree
Et fors de ceste tor issiez,
Savoir se garir poïssiez."
Percevaux s'arme sans arest:
Isnellemant so[n] haubert vest,
L'iaume lace, l'[es]pee çaint.
Et jure Dieu qui l[a s]us maint
Que son ostel ne la[ir]a mie
Por nule cho[se] qu'an li die,
Se par force [n']an est chaciez.
A la fenestre [est] apuiez,
Qui molt esto[it] et grant et lee,
Mais li jean[z], qui molt agree
De ce qu'il [l'a] aparceü,
An haut [s']escrïa par vertu:
"Vasal, qu[i v]os a ci conduit?
Bien seroi[z] herbergiez annuit,
Mes c'iert [par] vo malavanture.”
Dont [vi]ent avant grant aleüre,
Sans ar[es]ter et sans plus dire.
Lou ch[ev]al voit, si s'an aïre
Por ce q[u]e sus l'erbe pessoit;
D'une [m]açue qu'il tenoit
Li don[e] un cop deresoné
Si que parmi l'a tronçoné.
Lors n'ot [qu']irier am Perceval;
Son [e]scu prant et vient aval,
De [m]autalant cuide anraigier;
So[n] bon cheval voudra vangier
Que li [j]eanz li a ocis.
Vers [lui] an vet toz ademis,
L'es[p]ee ou poing, l'escu au col.
Li [j]eanz le tient molt por fol
De [ce] que einsint vers lui vient;
Sa [m]açue ampoigniee tient,
Qui longue iert et grosse et quarree,
Si l'[a] tout contremont levee
Por Perceval qu'il vost ferir;
Mai[s] il l'a fait a lui faillir,
Que ga[n]chiz est de l'autre part.
Hui mes covient que il se gart,
Car s'i[l] li puet un cop ataindre,
Autrui duel ne li loira plaindre.
Percevaux tient l'espee nue,
Qui molt redoute la maçue;
Grant cop lou fiert sanz menacier,
Mais ne le pot contremoier
Por ce c'um po trop loing li fu.
Devers senestre l'a feru,
Si l'a sus la hanche asené.
Se li cox eüst droit alé,
La cuisse li eüst copee;
Mais au dehors torna l'espee,
Qui contreval bruit et descent.
Le broon de la cuisse prant
Si pres de l'os que lou talon
Li a tranchié tout a bandon.
Li jeanz sant qu'il est navrez,
D'ire et de duel est si desvez
Que par po li cuers ne li crieve;
Et ce molt duremant li grieve
Qant au premier ne l'a ocis.
De bien ferir s'est aatis,
La mace rue par grant ire,
Si qu'a un cop lou cuide ocirre.
Li cox descent par grant aïr,
Mais Percevaux le voit venir,
Qui sot assez de l'escremie.
Arieres saut, qu'il ne s'oublie,
Et li granz cos est descenduz,
Qui par grant ire fu feruz,
Si que la mace est tronçonee,
Qui molt estoit grosse et carree.
Percevaux molt grant joie an ot
Et au plus tost qu'il onques pot
De l'espee bien lou requiert;
Si felonessemant le fiert
Que l'oroille li a copee
Et de la teste desevree,
L'espaule et lou braz a bandon,
Et lou costé jusqu'au pormon.
Li jeanz chiet, si est pasmez.
Percevaux ne s'est arestez,
Ainz li a lors la bone espee
Parmi outre lou cors boutee;
Einsint est morz, n'i ot plus fet.
Et Percevaux ariers se tret
Vers l'ostel que bien a conquis;
Onques ne li fu contredis
Par nului, ainz i est antrez,
Tot erranmant s'est desarmez.
N'i ot sergent ne escuier
Qui de noiant li saiche aidier,
Fors la meschine seulemant,
Qui de bon cuer et bellemant
Li aïde de quanque set.
Et Percevaux mie ne het
Son servise, ainz l'ainme et tient chier.
Elle li dist sans atargier:
"Sire, or est vostres li manoirs,
Faire am poëz vostre voloirs.
Et je suis an vostre merci;
Por Dieu, s'aiez pitié de mi."
"Certes, fait Percevaux, amie,
Ne vos devez esmaier mie,
Que ja par moi nul mal n'avrez.
Mais dites moi, se vos savez,
S'il a cheval an ce menoir."
-"Oïl, certes, fait elle, un noir
An a an ce celier la jus.
Bien a, ce cuit, deus mois ou plus
C'un molt bon chevalier ocist
Li jeanz, et lou destrier mist
Ci desoz an un grant celier.
Puis li a doné a mangier
Et a boivre a molt grant planté;
Einsins i a des lors esté."
Percevaux antant la novelle
Qui molt li est plesanz et belle.
Une chandoille a demandee,
Elle li a tost aportee
Trestot ardant, si vont aval
Ou celier veoir lou cheval.
Et quant a veü lou destrier,
Saichiez que duremant l'ot chier,
Car molt lou vit et bel et gent.
Por tout l'avoir, mien escïent,
Qui est an Londres la cité,
Ne l'eüst il mie doné.
Atant retorne anz an la tor;
An un lit de molt riche ator
S'est couchiez trestoz nuz an oire,
Que la nuiz iert oscure et noire
Et il molt duremant grevez;
Andormiz s'est trestoz lassez.
Et la pucelle s'est couchiee
An une chambre lambroisiee,
Si dormirent tout sans poor
Tant qu'au matin que vit lou jor,
Que li solaux fu clers levez,
Dont li jors fu anluminez.
Percevaux se lieve et atorne,
Molt li grieve que tant sejorne;
Au cheval vient, la selle a mise.
La pucelle s'est antremise
Qanqu'elle pot de lui aidier,
Et Percevaux ainme et tient chier
Son servise, pas ne desdaigne;
Ainz li a dist qu'elle remeigne,
Si soit dame de la meson
Et dou païs tout anviron.
Celle duremant l'an mercie
Et dist que bien l'avoit garie,
Qant dou jeant l'a delivree,
Qui si l'avoit mal atornee
Et maint bons chevalier ocis.
"Molt an est creüz vostre pris,
Gre vos an saiche nostre Sires."
Percevaux s'arme sam plus dire,
Sus son destrier noir est montez,
Congié prant, si s'an est tornez
Delivremant, sans atargier,
Galopant s'an vet son destrier
Parmi la grant forest ramee.

MOLT fesoit belle matinee,com a
Si com an la douce seson;
Cler chantoient li oiselon,
Qui le cuer li font esclairier.
Ainz ne fina de chevauchier
Tout lou jor jusqu'a basse none.
Un home voit, si l'araisone,
Galois iert et a pié coroit,
Demanda li dom il venoit.
Cil li dist qu'il avoit veü
Hui matin un serpant crestu,
Dont avoit eü peor grande.
Et Percevaux li redemande
S'an tost lou jor avoit trové
Home ne chevalier armé,
Meson, chastel ne forteresce.
Et cil respont: "Par ceste adresce
Par ou je vieng, porroiz aler
An tel leu ou porroiz trover
Ou chevalier ou avanture
Qui molt sera pesans et dure."
Atant d'illueques se depart.
Et Percevaux de l'autre part
S'an vet a esperon broichant,
Et duremant ve[t] chevauchant
Et trespasse une grant monteigne,
Puis est antrez an une pleigne;
Ainz plus belle ne fu veüe.
L'erbe i estoit et vers et drue,
Parmi coroit une riviere
Qui molt belle iert de grant maniere.
Seur la riviere avoit un arbre;
Desoz ot un perron de marbre
O il avoit letres escriste[s],
D'or portraites et bien petites.
D'autre part l'eve, anmi le pre,
Avoit tandu un riche tre,
D'un drap d'Antioiche molt chier.
Devant lou tref ot un destrier
Qui toz iert blans, mien escïent;
Et un escu blanc a argent,
Et lez l'escu ot une lance
Qui toute estoit et nueve et blanche.
Percevaux a bien esgardé
Lou tref, la riviere, lou pre,
Le blanc escu, le blanc destrier,
La blanche lance de quartier.
Donc se pansa, si a raison,
Q'an blanche rien n'a se bien non.
A soi dit que herbergeroit
Au tref, que la nuiz aproichoit.
Lors chevauche jusques a[s] guez;
Sans atargier est anz antrez,
Si laissa boire son cheval.
Un petit esgarda aval,
Si vit armer un chevalier,
Qui li conmança a huichier:
"Par Dieu, vasal, vos vilenez,
Qui vostre cheval abevre[z]
An ce gué ci; mal avez fet.
Je vos desfi tout antreset."
Sus lou blanc cheval est montez,
La lance ou poing, toz abrivez,
L'escu au col s'an vint fandant.
Et Percevaux ist maintenant
Des guez ou il ot abevré;
L'escu a an chantel torné
Et la lance mise seur fautre.
Dont lese corre l'uns vers l'autre;
Granz cos se donent es escuz,
Si qu'i[l] les ont fraiz et fanduz
Et les lances anastelees.
Dou fuerre traient les espees
Qui sont tranchans et esmolues;
Es hiaumes les ont ambatues
Et ambroïes molt sovant.
Les escuz n'espargnent neant,
Ainz detranchent toz les blazons;
Onques bataille a champions
Ne fu plus menuz tresgitee.
Li Blans Chevalier tint l'espee,
Perceval an fiert vistemant;
Parmi l'escu li cos descent,
Tant qu'a la boucle l'a coupé;
Pou s'an faut qu'il ne l'a navré
El braz senestre sans mantir.
Percevaux par molt grant aïr
Le fiert seur le hiaume d'acier,
Si qu'i[l] le fist tout ambrunchier
Devant sus l'arçon de la selle.
Jus dou bon destrier de Castelle
Le hurte Percevaux menois,
Puis li paie deus cos ou trois,
Tant que molt malemant le meine.
Et li chevalier a grant peine
Li crie merci doucemant,
Que conquis l'a outreemant.
Quant Percevaux a entandu,
Sans atargier a respondu:
"Vasaus, se merci viaus avoir,
Il te covient par estovoir
Au roi Artu prison tenir."
-"Sire, fait il, vostre plaisir
Ferai dou tout a mom pooir;
Mais vostre non m'estuet savoir,
Conmant vos estes apelez."
—“Amis, fait il, je suis nonmez
Percevaux an droit bautestire.
Or me devez le vostre dire
Sans atargiers, qu'il est resons."
-“Sire, fait il, ja li miens nons,
Certes, ne vos sera celez:
Li Blans Chevalier suis nonmez,
Qui garde lou Gué Amoros.
Par celle foi que je doi vos,
A cui j'an doi quanque j'an ai,
Des celle ore qu'armes portai,
Bien a sis anz, ce cuit, passez,
Ne me partiz je de ces guez
Trois jors antiers an un tenant.
Maint chevalier ai fait dolant,
Por ce qu'an ce gué abevroient;
Autre honte ne me fesoient."
-"Certes, fait Percevaux, amis,
Lonc tans vos estes antremis
De fole euvre, laide et vileine.
Mais dites moi, ne vos soit peine,
La reson, se vos la savez,
Por quoi ci tant esté avez
Et faite honte au chevaliers
Qui abevroient leur destriers."
-"Sire, fait il, or antandez,
Jou vos dirai, se vos volez.
J'aloie avanture querant,
Tant que je m'an ving chevauchant
Dela lou gué, desoz cel arbre;
Si vi an un perron de marbre
Letres qui d'or i sont escristes.
Qant je les oi trestotes lites,
Si vi bien qu'elles devisoient:
Mot a mot an latin disoient
Que c'estoit li Guez Amoros,
Qui iert li plus avanturos
Qui soit ou remenant dou monde,
Tant com il dure a la reonde.
Si vi ancor anz an la letre
Que chevalier ne se doit metre
Dedanz ce gué por abevrer.
Et s'i[l] vos plait a escouster,
Je vos an dirai la reson
Et tote la voire achoison.
Desoz cel aubre ot dis pucelles
Jadis, molt avenanz et belles,
Qui bien huit anz i aresterent,
Si c'onques ne s'an remüerent;
Ainz i venoient maint baron
De maint[e] estrange region,
Qui leur amor leur requeroient
Et avec elles demoroient
Trois mois ou quatre ou cinc ou sis,
Tant qu'an le sot par mains païs;
Si [i] vindrent maint chevalier
Por leur prouesces essaier.
Et leur chevaux i abevroient,
Et quant au gué venu estoient
Li chevalier au damoiselles
Leur escrioient devant elles
Que mar i avoient beü.
Tantost com estoient issu,
Si les covenoit a combatre;
Et s'i[l] les pooient abatre,
Tot maintenant les ocioient,
Que nule merci n'an avoient.
Et s'i[l] fussent outre passé,
Que n'i eüssent abevré,
Ja mal ne honte n'i eüssent,
Ne plus que se lor frere fussent.
Sis anz ainsint i aresterent,
Et le Gué Amoros garderent
Toz ces sis anz sans nul mantir.
Qant el s'an durent departir,
An ce perron firent escrire
Ce que m'oëz conter et dire.
Et ancor plus assez i mist
Cil qui dou faire s'antremist,
Que s'il i venoit chevaliers
Qui tant fust coraigeus et fiers,
Qui au guez vousist demorer
Et set anz le peüst garder,
Que tout lou pris avroit dou mont
De toz iceus qui ore i sont.
Or vos ai ge dist et conté
Por quoi g'i ai tant demoré.
S'i[l] vos plaist, si lou garderez,
Por ce que vos conquis m'avez.
Remenoir devez au passaige
Por acroistre vostre barnaige,
Q'ainsint est escrit an la letre."
-"Certes, ne m'an voil antremetre,
Fait Percevaux, biaux doz amis,
Ja n'i acroistroie mom pris
Le vaillisant d'un esperon."
Atant s'an vont au pavaillon
Ou la nuit doivent panre ostel;
Assez parolent d'un et d'el.
Ez vos atant deus escuiers,
Qui recoillirent leur destriers
Et les chevaliers desarmerent,
Deus cors mantiaux lor afublerent
De dras de soie a panes grises;
Ne vos i faz autre devises.
L'eve lor donent li sergent,
Asis se sont de maintenant
A mangier, que tans an estoit.
Molt lor aportent a esploit
Riches vïendes a foison:
Char fresche, oisiaux [et] venoison.
Assez mangierent par loisir,
Tant que plus n'i vostrent seïr;
Le[s] napes font traire et oster.
Un petit se vont reposer,
Et l'an lor fait antre ces diz
Ou pavaillon deus riches liz
De fain de pre, de coutes pointes,
Qui molt ierent jantes et cointes;
S'i ot blans dras et oreilliers,
Tiex con covint a chevaliers.
Quant li dui lit furent bien fait,
Li chevalier sanz plus de plait
Se vont couchier et sam plus dire;
Toute nuit dormirent a tire
Tant que li jors fu biaux et granz
Et li solaux cler et luisanz;
Dont se leverent sans targier.
Chascuns demande son destrier
Et ses armes, si s'armera.
Sans atargier les aporta
Icil qui les ot desarmez;
Les blans hauberz ont andossez
Et les chauces de fer chauciees,
Et les anarmes ataichiees
De leur escuz qui routes ierent.
Et puis seur leur chevaux monterent
Et riens plus ne s'antredemandent,
A Damedeu s'antreconmandent;
Ez les vos ainsint departiz.
Li Blans Chevaliers, ce m'est vis,
An vet querre lou roi Artu.
Tant l'a quis que la ou il fu
L'a trové, ce fu a Guincestre;
Se li a conté trestot l'estre
De lui et dou Gué Amoros,
Et conmant Percevaux li pros
L'avoit conquis au pavaillon
Et anvoié an sa prison.
"Biaux sire chiers, fait il au roi,
Vostre plesir feroiz de moi."
-"Certes, fait li rois, biaux amis,
Am bone prison estes mis."
Lors a desarmer le conmande
Et de Perceval li demande;
Et cil li dist qu'il est haitiez.
De c'est li rois joienz et liez,
Et si li pardone a bandon
Et clainme quite sa prison,
Si lou retient de sa mesnie.
Puis fu avec la compeignie
Qui par tout le monde est loëe,
Et fu de molt grant renonmee.
R dirons de Perceval ci,
Qui au matin dou tref parti,
S'a mis au chevauchier s'antante,
Tant qu'est antrez an une sante
Qui n'iert pas lee, ainz iert estroite.
Et tant dou chevauchier esploite
Qu'il est de la forest issuz
Et an la champeigne venuz.
Quant dou boischaige est departiz,
Bien li samble que il soit pris;
Car quinze jors an un randon
N'ot chevauchié se par bois non.
Trestot lou jor antier chemine,
Molt a veu de sauvaigine:
Granz cers ramuz, senglers et dains
Et autres bestes et farains,
Dom ili avoit grant planté;
Car n'avoit chastel ne cité
Tout anviron de trois jornees,
Ainz sont terres desbaretees,
O il n'a se bruieres non.
Percevaux sans arestoison
Chevauche tout lou jor antier,
Et quant ce vint a l'anuitier,
Si rest an la forest antrez.
Auques an est asseürez,
Car am bois estoit plus seürs
Q'an forteresce n'an forz murs.
Mais il ne set ou herbergier,
S'an eüst il molt grant mestier,
De mangier et de reposser;
Descenduz est sanz arester.
Desoz un grant arbre foillu
A mis sa lance et son escu;
A son cheval abat lou frain,
Si lou laisa pestre au serain
L'erbe fresche, vert et novelle;
Et la nuiz fu et clere et belle.
Percevaux sus l'erbe se jut,
Mais onques n'i manja ne but,
Car il n'ot quoi, ce poise lui.
Et ce li torne a grant annui
Que des iauz n'osa someillier,
Por ce qu'i[l] garda son destrier.
La nuit a tout[e] ainsint veillie
Desi que l'aube est esclairie;
Lors s'est un petit andormiz.
Sus son escu a son chief mis,
Tant que li jors fu biaux et granz
Et li solaux cler et luisanz.
Esveilliez est, si est levez,
Son frainc a mis, si est montez.
L'escu au col, grant aleüre,
S'an vet par la forest oscure,
Qui molt estoit belle et foillue.
Devant lui garde, s'a veüe
Une molt cointe damoiselle,
Qui estoit avenanz et belle.
Desoz un aubre se seoit,
Et son chief afublé avoit
D'une guimple qui iert de soie.
Se je sa biauté vos disoie,
Conmant elle estoit bien formee,
Ainz seroit pres de la vespree
Que je vos peüsse tout dire
Et toute sa biauté descrire.
Mais tout briemant vos mosterrai
De sa biauté ce que j'an sai:
Si sorcil ierent si tres cler
Con s'el les eüst fait dorer;
Blanc fronc avoit et nes trestiz,
Iauz amoreus, vers et joliz,
Face vermoille coloree
Et plus blanche que noif gelee;
Belle boiche, les danz serrez,
Blans com yvoire repairez;
Manton forchié et gorge blanche,
Col de meïsmes la samblance.
Biaux braz avoit et droites mains,
Grailles les doiz et auques plains.
Gent ot lou cors, et mameletes
Avoit petites et duretes;
Dou tout estoit bien fete et jante.
D'une riche porpre d'Otrente
Avoit blïaut a sa mesure.
Percevaux vint grant aleüre
Devant li, si l'a salüee.
Elle n'an est point esfree[e],
Ainz li respont delivremant
Et son salu molt tost li rant.
Percevaux li dist: "Belle amie,
Estes vos donc sans compeignie,
Toute seule an ceste forest?"
Elle respont san nul arest
Qu'elle i cuidoit avoir ami,
Chevalier et preu et hardi.
"Si m'aïst Diex, fait Percevaux,
Molt doit estre preuz et vasaux
Chevalier qui a tele amie.”
Par un petit qu'il ne la prie
Qu'elle l'amast, tant la vit belle.
Mes ja orra autre novelle,
Car il voit un grant chevalier
Venir armé seur un destrier,
Qui molt iert richemant armez
Et de ses armes acesmez.
Tantost com il voit Perceval,
Si s'escrie: "Sire vasal,
Trop avez fait grant vilanie,
Et si lou tien a grant folie,
Qant ci vos estes arestez.
Je vos desfi, or vos gardez."
Lors prant lou cheval a broichier
Des esperons tranchant d'acier.
Ainz Percevaux ne li dist mot,
Mais au plus tost qu'il onques pot,
Delivremant, sans arester,
Li relesse cheval aler.
Granz cos se donent es escuz
Des tranchanz fers, quarrez, aguz,
Si que les escuz derompirent
Et a la terre s'abatirent.
Relevé sont sans atargier,
Chascuns a trait le branc d'acier,
Cler et tranchant conme rasor;
Par mautalant et par iror,
Delivremant et sans demeure,
L'uns a l'autre corurent seure.
Granz cos se paient et se donent
Sus les hiaumes, si que s'estonent;
Si se fierent par tel aïr
Des hiaumes font lou feu saillir.
Tiex cos se paient des espees
Que sovant les ont ambarrees
Desi qu'au boucles des escuz;
Es blans hauberz mailliez menuz
Fierent sovant a descovert.
Dou sanc vermoil chascun i pert,
Molt se sont navré et plaié
Et duremant estoutoié.
N'i a celui son per ne doute
Et ne mete sa force toute
A son compeignon ampirier.
Et si vos di qu'au chevalier
Annuie molt a desmesure
De ce que Percevaux tant dure
Et que vers lui tant se desfant.
Ansus se trait, plus n'i atant,
Son non li demande et anquiert.
Et Percevaux li dist: "Ja n'iert
A nul home mes nons celez.
Je suis Percevaux apelez
Li Galois." Et quant cil l'oï,
Molt duremant s'an esjoï,
S'a lou branc d'acier jus gité;
Plus de vint foiz l'a acolé
Et li a dit: "Conquis m'aiez."
Percevaux s'est molt merveilliez
De ce que cil li fait tel joie.
"Sire, fait il, savoir vorroie
Le vostre non sanz nul respit."
Et li chevaliers li a dit:
"Li Biaux Desconneüz ai non;
Einsint m'apellent li Breton.
Messires Gauvains est mom pere,
Qui plus vos ainme que son frere
Gaherïet, qu'il ainme tant."
Percevaux fait joie molt grant
De lui et dist qu'i[l] l'a conquis.
Einsint estrivent, ce m'est vis,
Tant que la pucelle est venue,
Qui la parole a derompue,
Et fait grant joie a Perceval.
Lors montent andui li vasal,
Qui molt grant joie ont demenee;
Et la pucelle rest montee
Sus un bon palefroi norrois,
Onques meillor n'ot quens ne rois;
Tuit troi se sont acheminé.
Percevaux a molt demandé
De son seignor lou roi Artu.
Li chevaliers a respondu
Que l'autr'ier trestoz sains estoit;
A Karadigant sejornoit.
"Et que fait messires Gauvains?"
-"Sire, fait il, il est toz sains,
Mais a la cort mie no vi
L'autr'ier quant je m'an departi."
-"Ou iert il donc?" - "Alez iert querre
Avantures parmi la terre.
Hui a trois jors qu'a lui parlai,
An ceste forest l'ancontrai;
De vos assez me demanda
Et si me dist et conmanda
Que de par lui vos saluasse,
S'il avenoit que vos trovasse.
Et si vos prie ancore d'el,
Que vos a ce premier Noël
Soiez a la cort a Cardoil.
Et por ce que je dire voil
Tout si com il a conmandé,
Il me dist bien de verité
Qu'a la cort mie ne vandroit,
S'il a vos parler ne cuidoit."
Et Percevaux dist qu'il iroit,
Se de sa queste a chief venoit;
Car molt volantiers lo verroit,
Plus que nul home qui vis soit.
Tant ont au parler antandu
Que tuit ansamble sont venu
A une meson bien asise.
N'iert mie an haut sus roiche bise,
Ainz iert asise an un vivier;
Uns prodom i fesoit peschier
Deus pecheors an une nef.
Et cil qui vienent tot soëf
Desi au pont ne s'aresterent;
Le prodom an haut salüerent,
Et il est ancontr'aus alez.
Quatre sergenz a apelez,
Si fait recevoir les destriers;
Et fait grant joie au chevaliers
Et molt acolle la pucelle,
ui iert cortoise et saige et belle;
Puis fait les vasaux desarmer.
Et aprés ce fait apeler
Une belle fille qu'il a;
La damoiselle li bailla,
L'amie au Biau Desconneü.
An une chambre a arc volu,
Qui lambroisiee iert et celee,
An a la pucelle menee,
Illuec la fait bien atorner.
Li vavasor fait aporter
A ses ostes deus mantiaux gris
Qui molt estoient de grant pris,
Puis les an a amont menez.
Li mangiers fu bien aprestez,
Asis se sont molt lieemant,
Si mangierent a lor talant.
Des mes ne vos faz nul acont[e],
Mais se leanz fusent troi conte,
Si eüssent il trop vïende.
Percevaux son oste demande,
Qui molt prodom li resambloit,
Conmant par non l'apeleroit.
Et il li dit: "Elïadus;
Et mes pere ot non Elidus,
Qui de cest païs fu toz sire.
Or me devez le vostre dire,
Que par le non connoist an l'ome."
Et lors tout maintenant se nome
Percevaux, qu'ainz ne li manti.
De son compeignon autresi
Li dist le non sans atargier;
De ce parlerent au mangier.
Li prodom grant joie lor fait.
Quant ont mangié, sans autre plet
Et sanz nule autre demoree,
Ont li sergenz la table ostee;
Et li chevalier sont levé,
L'eve demandent, s'ont lavé.
Fors de la meson issuz sont,
Assis se sont desus le pont,
Le vivier esgardent et l'estre,
Et dient que nus ne puet estre
An un plus biau leu herbergiez
Ne qui tant soit bien ai[e]siez.
Une grant piece i ont esté,
De maintes choses ont parlé;
Levé sont, si s'an repaire[re]nt.
Li sergent lou vin lor baillerent,
Il burent et li lit sont fet.
Et la damoiselle s'an vet,
L'amie au Biau Desconneü,
Avec la fille Elïadu
An une chambre por couchier.
Demoré sont li chevalier
An la salle aveques lor oste;
Leur liz furent fait coste a coste,
Que li prodom fame n'avoit;
Morte iert devant deus anz avoit.
Couchié se sont, et si dormirent
Tant que la clarté dou jor virent
Et que li oiseillon menu
Chantoient par lou bois foillu.
Dont se vestent, plus n'i atandent,
Les hauberz et les hiaumes prenent,
Si ceinent les branz de colors.
Molt les prïa li vavasors
Conme cortois d'un po mangier,
Mais proiere n'i ot mestier.
Lor chevaux lor ont amenez
Cil qui la nuit les ont gardez,
Bien atornez com por errer.
La damoiselle font monter,
Qui molt iert avenanz et belle;
Congié a pris a la pucelle.
Le pont trespassent et la porte,
Qui assez iert et haute et forte.
Chevauchant vont parmi la pree,
Qui chargiee estoit de rousee
Et de flors de mainte colors
Qui randoient bones odors;
Molt iert la matinee belle.
Trovee ont une fonte[ne]lle
Qui a l'antrer dou bois estoit;
Et une croiz delez avoit,
Qui seoit sus une chauciee,
S'i ot une voie forchiee
Qui an deus sens se departoit.
La miauz batue aloit tot droit
A Londres et a Cantorbire.
Percevaux conmança a dire
Au chevalier qu'il ot molt chier:
"Sire, ne vos doit annuier;
Ceste grant voie irai deça,
Et vos iroiz celle dela."
Lors a la pucelle acolee,
A Damedieu l'a conmandee
Et le chevalier autresi;
Si sont a la croiz departi,
Mes molt a l'un l'autre acolé
Et son servise presanté.
Li Biaux Desconneüz s'an va;
Avec lui s'amie an mena,
Qui molt avoit la color fine.

ET Percevaux toz seus chemine
Tot lou jor desi qu'a midi,
Que de la forest se parti,
Si a une terre trovee,
De toutes parz bien ahanee;
De fromant, d'avoine chargie,
Conme couture d'abaïe
De Citiaux ou de Clerevaux.
Molt se mervoille Percevaux
An quel païs il est antrez,
Que bien avoit deus anz passez
Que n'avoit mes terre veüe
Qui de toz biens fust si vestue,
Ne replanie ne pueplee.
Dont regarde par la contree,
Si vit un molt riche chastel,
Dont tuit li mur et li quarrel
Ierent plus blans que nois negie.
Et s'il est qui le voir vos die,
Cinc tors i ot riches et belles,
Qui totes estoient novelles,
Une ou mileu et quatre antor.
N'ierent mie d'une color:
Celle ou mileu estoit vermoille,
Ne lou tenez mie a mervoille,
Les autres ierent totes blanches
Conme nois qui est deseur branches.
La mer au pié dou mur batoit;
Li Ombres d'autre part coroit,
Qui toz estoit plains de saumons,
De luz, de barz et d'esturjons.
Dedanz les murs grant ville avoit,
Qui noblemant pueplee estoit
De chevaliers et de sergenz,
De borjois et de marcheanz,
Larges, cortois et bien apris,
Qui vandoient et vair et gris,
Cendaus, samis et dras de soie,
Besanz, esterlins et monoie,
Chevaux, vaisiaux d'or et d'argent
Et trestot autre atornemant,
Poivre, cire, poz de metal,
Clox de girofle, citoal,
Espices de maintes manieres,
Qui precïeuses sont et chieres.
De tot ce i ot tel planté
Qu'ainz an chastel ne an cité
N'oï l'an d'autelle parler.
Et si venoit trestout par mer
D'Alixandre et d'Esclavonie,
De Babiloine et d'Aumarie,
De Meque la grant, de Caaire
Et d'Antioiche et de Cesaire,
D'Acre qui siet seur la marine
Et de la terre barbarine.
De par tout vienent les plantez
El chastel don vos ci oëz.
En la ville ot deus abaïes
Qui molt furent bien herbergies,
Et molt i avoit biaux mostiers,
Hautes tors et riches cloichiers,
De plonc covert molt richemant.
Percevaux voit lou chastel gent,
Qui molt li plest et vient a gre.
Tant a son bon cheval hurté
Qu'il est venuz jusques au pont,
Qui estoit li plus biaux dou mont
Et li miauz faiz tot a devise,
Q'ausins con li contes devise,
Une tor avoit a l'antree,
Haute, de novel maçonee;
Et porte par desoz avoit
Par ou li granz chemins aloit.
Et pont i ot a ars vostiz,
Qui si ert faiz et establiz
Que la nuit iert amont levez;
A barbacanes crenelez
Estoit de chascune partie.
Outre lou pont ot establie
Une autre tor vers lou chastel,
O il avoit maint biau crenel;
Et si i ot mainte bretesche
Et mainte riche forteresce,
Qui de novel faites estoient
Et antor lou chastel aloient.
Percevaux antre par la porte,
Ou regarder molt se deporte.
Par la ville vont chevauchant
Maint chevalier et maint sergent.
Maint borjois et mainte pucelle
Et mainte riche damoiselle,
Qui noblemant ierent vestues,
A parmi la ville veües.
Ainz n'aresta tant qu'au palais;
Quatre vallez tot a eslais
Li sont a l'ancontre venu,
De son cheval l'ont descendu,
Son escu prenent et sa lance,
An la salle sanz demorance
L'an ont mené qui molt fu belle.
Contre lui vint une pucelle,
Qui de molt grant biauté estoit;
Vint chevaliers o lui avoit.
Perceval ont tuit salüé
Et molt l'ont antr'eus honoré,
Que molt lou voient bel et gent.
Sus une couste a flor d'argent
L'ont assis, si le desarmerent
Et un mantel li afublerent
De drap de soie a pane hermine.
La damoiselle une meschine
A tout coiemant acenee,
Bellemant li dist a cellee,
Si que nus hom ne l'antandi:
"Onques mes, fait elle, ne vi
Nul home an cest siecle mortal
Qui miauz resamblast Perceval,
Le chevalier que je tant ainme,
Qui por moi fu an si grant peine,
Qui me randi tout mom païs
Et me vainqui mes anemis
Anguingerron et Clamadeu."
"Ma dame, fait elle, por Dieu!
Ce est il, au mien escïent."
La damoiselle atant le prant
Par la main, si l'an a mené;
Sus un riche paille röé
Se sont ansamble andui asis.
Percevaux n'est mie esbahis
Ne de taire n'a nul talant,
Ainz li demande isnellemant
Le non de li et dou chastel.
A la pucelle an fu molt bel,
Qui ne li voloit mie taire.
"Sire, fait elle, Biau Repaire
Apelent lou chastel par non
Tuit cil qui mainent anviron;
Et je suis Blancheflor nonmee.
Le vostre non, s'i[l] vos agree,
Me redites, fait elle, sire."
Percevaux l'ot, un po soupire,
Si li est la color müee;
La damoiselle a regardee,
Qui molt par avoit cler lou vis.
El regarder fu si pansis
Que mot ne pot parler ne dire,
Mais neporquant un po retire
Ses iauz a soi tout bellemant,
Si li respondi doucemant:
"Damoiselle, ja de mon non
Ne vos voil faire lonc sarmon,
Car ne seroit pas cortoisie;
J'ai non, se Diex me beneïe,
Percevaux, ainsins suis nonmez.
An Gales fui norriz et nez."
Quant l'antandi la damoiselle,
Li cuers ou vantre li sautelle,
Si qu'elle ne se puet celer,
Ainz le conmance a acoler
Plus de cent foiz an un tenant.
Chevalier vienent maintenant
Et pucelles et escuier
Por esgarder lou chevalier;
Molt l'esgardent grant et petit,
Et la damoiselle leur dit:
"Seignor, vez vos ci Perceval,
Le bon chevalier, le loial,
Qui m'aquita toute ma terre
Quant Clamadiex me fesoit guerre,
Si me randi tote m'anor;
Cestui tandroiz vos a seignor."
Adonc ot grant joie ou palais,
Si grant n'oïstes onques mais.
Par lou chastel vont les novelles,
Vienent i dames et pucelles,
De joie bruit toute la ville;
Plus an i vient de trente mille
Por faire a Perceval grant joie.
Se je lou voir vos an disoie
De la leece que il font,
Nou crerïez por tout le mont.
Li saint sonent par les mostiers;
Parmi les rues ancensiers
Ont mis qui furent ambrasez,
Les dras de soie a or ovrez
Ont estanduz par les fenestres;
Molt an est ambeliz li estres.
Trestout lou jor moinent deduit,
Ne finerent jusqu'a la nuit,
Que la nuiz fu belle et serie.
Dont fu la salle si voidie;
Vont s'an borjois et marcheant,
Fames, garçon, petit enfant;
Tuit cil qui mestier n'i avoient,
Qui a cort estre ne savoient.
Par la salle ot molt grant clartez,
Par tout ot cirges alumez,
Tant que nus ne le porroit dire.
Or estoit Percevaux molt sire,
Or a il molt de son voloir,
Or n'a son cuer de coi doloir,
Or a il joie et [grant] leece,
Or n'a il mes nule tritece,
Or voit il s'amie la jante,
Qui plus blanche est que flor de hante;
Or a celle por qui musa
Seur les trois gotes qu'il trova
Dou sanc sus la noif angelee.
Adonc ont l'eve demandee,
Si laverent les damoiselles
Et les dames et les pucelles,
Et puis amprés li chevalier.
Sus les tables sont li doblier
Et trestot quanque mestier ert.
Isi grant richesce i apert
Qu'il n'est hom qui le peüst dire,
Ne nus clers nou porroit descrire.
Einsint asïent au mangier
Dames, pucelles, chevalier,
A grant joie et a grant baudor.
Percevaux sist lez Blancheflor,
Qui plus est fine coloree
Que la rose quant elle est nee.
Mes i ot a si grant plantez
Que nes avroie hui acontez,
Mais Percevaux a ese estoit,
Car il voit ce qu'il ne cuidoit
Mais jor de sa vie veoir.
An son cuer panse et dist por voir
Que granz eürs et avanture
L'avoit amené a droiture
La ou mes ne cuidoit venir.
Mangié ont par molt grant loisir,
Aprés mangier font napes traire.
La damoiselle debonaire
An une molt tres belle chambre,
Qui toute estoit ovree a lambre,
Fist faire lou lit Perceval.
An la salle ot grant batestal
Des estrumanz qui sone[nt] cler,
Mervoille samble a escouster.
Tant ont mené joie et deduit
Que il fu pres de mïenuit;
Dont se departent, si s'an vont
A lor ostiex qu'an la ville ont.
Toute la grant salle est vuidiee,
N'i a remés que la mesniee.
Cil mainent Perceval couchier
An un lit molt riche et molt chier.
Et Blancheflor se rest couchiee,
Qui molt estoit joianz et liee,
An une autre chambre delez.
Dom a l'an les cirges ostez,
Qui par les chambres cler ardoient
Et lou palais anluminoient.
Tuit sont couchié et andormi
Cil qui la nuit orent servi,
Car duremant ierent lassé
Et molt travaillé et pené.
Qui que dorme, Percevaux voille,
Et si li vient a grant mervoille
De ce qu'a trovee s'amie.
Et la pucelle ne s'oublie,
Ainz est levee sans arest;
Un blanc peliçon hermin vest,
Si est hors de sa chambre issue.
Au lit Perceval est venue
Toute seule sanz chamberiere,
Lou covertor a trait ariere,
Puis s'est lez son ami couchie.
Puis li a dist: "Nou tenez mie
A vilenie n'a folor
Se je vieng ci por vostre amor,
Car lon tans vos ai desirré.
Et si saichiez de verité
Que jamés mari ne preïsse,
S'i[l] fust ainsins qu'a vos fausise."
Percevaux la prant an ses braz,
Qui molt desirre le solaz
De li, car molt l'avoit amee;
Cent foiz an une randonee
L'a baisiee sans arester.
Je ne vos voil mie conter
Dou seurplus conmant il ala,
Mes s'am Perceval ne pecha,
Am Blancheflor ne remest mie,
Qui est plainne de cortoisie
Que chose qui bien li seïst,
Por [r]iens ne li contredeïst.
Einsint menerent lor deduit;
Petit dormirent celle nuit,
Mais de mainte chose parlerent
Et anquistrent et demanderent.
Percevaux demande a s'amie:
"Dame, nou me celez vos mie;
Des quant fu refez cis chastiaus?
Les murs an vi fres et noviaus,
De toutes genz est bien pueplee
La ville et tote la contree."
-"Sire, fait elle, par ma foi,
La verité dire vos doi.
Cist chastiaus iert molt agastis
Qant Aguingerrons l'ot asis,
Ensemant con vos bien savez,
Que par vos fu il delivrez,
Et je et toute la contree.
De vos ne poi estre espousee,
PT De m. c. saparlerent,
Car ancor nou volïez mie.
Je remés seule et esmarrie,
Vos alastes an autres terre,
Ne sai ou, avantures querre
Por vostre grant pris amonter.
Je ne me soi a qui fïer,
Que trop duremant me dotoie
Por les granz maus qu'eüz avoie.
Einsins estoie an grant dolor,
An moi n'avoit point de sejor
De ma pansee refrener;
Adonc vosise sanz fauser
Que morte fusse et anterre[e]
Et l'ame de mon cors sevree.
Einsint estoit mes cuers marriz,
Tant que cil qui estoient pris
Revindrent quite de prison.
Et les genz de ci anviron,
Qui por la guerre s'an foïrent,
Quant vraies novelles oïrent,
Si s'an revindrent au chastel;
Et molt me fu et bon et bel,
Car ancore iere an grant esmai.
As prodomes me conseillai,
Par lou los d'aus mandé ovriers,
Maçons assez et charpantiers;
Les murs fis toz renoveller
Et les torz nueves maçoner.
Or vos ai tout conté et dit,
Et le matin sanz nul respit
M'esposeroiz, vostre iert la terre,
Bien la tanroiz am pes sans guerre.
Mil chevalier a an l'anor,
Qui tuit vos tandront a seignor."
-"Certes, fait Percevaux, amie,
Ice ne feroie je mie,
Car j'ai une voie antreprise
Que por trestot l'avoir de Frise
Ne la lairoie je a fere.
Mais se Diex viaut que j'an repere,
Droitemant a vos revanrai."
"Sire, fait Blancheflor, ne sai
Qu'i[l] m'avandra ne qu'il an iert;
Mais a si prodome n'afiert
Con vos iestes, que il lest mie,
Por nule riens que l'an li die,
Chose qu'il ait an covenant,
A s'amie meesmemant.
Quant l'autr'an de moi departites,
Bien me sovient que me deïstes
Qu'a vostre mere an irïez,
Et quant veüe l'avrïez,
Si revanrïez sanz delai.
Seur ce tant atandu vos ai
Com il a des donc tant qu'a ore,
Et vos atandrai bien ancore,
Ou bel me soit ou me desplese;
Car j'ain miauz soufrir la mesese,
Qui le cuer me fait tristre et noir,
Que ne face vostre voloir.
Dou tot ferai vostre plesir,
Quant je ne vos puis retenir
Ne par force ne par reson.
De l'autre part grant mesprison
Seroit, se faire lou pooie,
Se je de riens vous correçoie;
Car damoiselle ne doit fere
Nule riens qui doie desplere
A son ami ne annuier.
Me[s] s'il avient qu'elle l'a chier
Par fine amor vraie et certeine,
Ne li doit pas grever la peine
Qui son cuer a mis an destroit."
Lors l'acolle molt a estroit
Et le baise molt doucemant,
Et li a dist de cuer dolant:
"Or n'i a plus, vos an iroiz;
Mais ces deus jors sejorneroiz,
Puis revanroiz quant vos plaira.
C'est mes cuers qui vos atandra."
Percevaux ainsint l'otroia,
Qui a grant paine sejorna
Por sa voie qu'il vost haster.
Donc conmança a ajorner
Et la damoiselle se lieve,
Son ami baise, molt li grieve
De la parole qu'a oïe,
Que a son voil ne feroit mie,
Mais n'an fist onc samblant ne chiere.
A son lit est venue ariere,
Si s'est sans atargier couchie;
Tout am pansant s'est andormie,
Car duremant lassee estoit
Por la nuit que veillie avoit.
Et Percevaux se randormi.
Molt fesoit biau tans et seri,
Par les fenestres cler luisoit
Li solaux qui anluminoit
La salle qui molt estoit jante.
Les cloiches sonent sans atante
Por la messe c'on vost chanter.
Dont veïssiez sanz demorer
Chevalier venir et sergenz
El palais qui molt estoit granz
Et biaux et riches et bien faiz,
N'avoit plus biau jusqu'a Biauvez
Ne miauz asis an nul androit.
Percevaux esveilliez estoit
Por la noise qu'il ot oïe;
Et Blancheflor sa belle amie
Fu ja atornee et vestue.
Robe de soie a or batue,
La plus riche qu'ains hom veïst,
Par une pucelle tramist
A Perceval que tant ot chier.
Celle est venue sans targier
Au lit, la robe li presante.
Percevaux, qui molt atalante,
S'est levez, la robe a vestue,
Qui bien fu taillie et cosue
Et bien ovree richemant.
De la chambre ist isnellemant
Et an la grant salle est alez.
Chevalier vienent de toz lez
Et escuier et autre gent,
Qui le salüent bel et gent
Et li portent si grant honor
Com a leur demeine seignor;
Et il a toz lor refait joie.
Atant vint Blancheflor la bloie,
Qui de sa chambre estoit issue;
D'un samit ynde fu vestue,
A flors d'or, estelé d'argent,
Onques nus hom ne vit plus gent
N'ausint riche ne ausint bel.
De ce drap meïsme ot mantel,
Forré molt richemant d'ermine;
Onques ausi belle meschine
Ne vit nus hom de mere nez.
Percevaux est ancontre alez,
Si la salue et elle lui,
Et puis s'an vont ansamble [an]dui
A sa chapelle messe oïr;
Mais de ce ne vos quier mantir,
Que trestuit cil qui les veoient
S'an merveilloient et disoient
Q'an ne porroit mie trover,
Qui cercheroit tant qu'a la mer,
Deus ausins biaux com ci[l] dui sont.
Tant belle contenance font,
Plus i vet genz por eus veïr
Que ne font por la messe oïr,
Q'an leur dist do Saint Esperite.
Qant elle fu finee et dite,
Ariere s'an sont retorné.
Li sergent orent atorné
Enz an la salle lou mangier,
L'eve donent li escuier
Am bacins d'argent neelez.
Les dames levent de toz lez,
Et meschines et damoiselles,
Dont il i ot assez de belles,
Si con nos trovons an memoire.
Des mes ne faz mie amantoire,
Que n'an aient sans nul dongier,
Autant con fust a souhaidier.
Quant [ont] mangié par grant deduit,
Noiz muguetes an leu de fruit,
Clox de girofle et citoal
Ont par tout eü conmunal,
Puis boivent, tables ont ostees.
Dont i ot joies demenees,
Telles que nus ne porroit dire;
Trestout lou jor dura a tire
De povreté ne d'anveillir,
La grant feste et la grant leece.
Onc n'i ot parlé de tritece,
Mais de la joie resbaudir.
Qui plus an set et plus an fet,
Et arieres pas ne s'an tret,
Ainz est molt liez qui pris an a.
Percevaux ainsint sejorna
Trois [jors], tant li prïa s'amie,
Qui molt estoit por lui marrie.
Au quart jor matinet se lieve
La damoiselle, qui molt grieve
De ce que il s'an viaut aler;
Devant lui conmance a plorer
Et molt doucemant li a dit
C'ui mes por li preigne respit
De la voie, se lui plesoit.
Percevaux dist que nou feroit,
Car plus ne porroit demorer.
Ses armes a fait aporter,
Si s'est armez sanz atargier;
Puis fait amener son destrier,
Qui ot esté molt bien gardez,
Richemant estoit atornez
De frain, de poitral et de selle,
Mien escïent, fresche et novelle.
Dont n'i ot plus; s'amie baise,
Qui duremant iert a malaise
Et plaine de dolor et d'ire:
Des iauz pleure, dou cuer soupire,
Coie se tait, que mot ne sone.
Molt tres doucemant l'araisone
Percevaux, qui li dist: "Amie,
Por Dieu, ne vos esmaiez mie,
N'aiez triste la concïence,
Que par Saint Gille de Provance,
A vos, suer douce, revanrai
Tout au plus tost que je porrai."
Blancheflor mot ne respondi,
Qui si avoit le sens marri
Et de duel si serré lou cuer,
Qu'ele ne parlast a nul fuer
Qui li donast, mien escïent,
Cent mille marz de blanc argent.
La salle estoit trestote amplie
De dames, de chevalerie,
De borjois, de genz de la ville;
Plus an i ot de quatre mille.
Oïe avoient la novelle
Qui ne lor fu plesanz ne belle,
Por ce estoient asamblé.
A Perceval ont molt parlé
Li plus haut home et li disoient
Molt doucemant et li prioient
Que por nule riens ne lesast
Que il leur dame n'esposast,
Qui belle et riche et saige estoit.
Percevaux dist qu'il ne pooit
Ore aparmain mie ce faire;
Et ne leur doit mie desplere,
Car au plus tost que il porra,
Arieres s'an retornera
De l'afere qu'il [a] ampris.
La damoiselle et le païs
Ne laira an tote sa vie.
Atant la proiere est faillie
Et Percevaux monte ou destrier.
Un escu vermoil de cartier
Li baille l'an et il le prant,
Q'an li ot fait novellemant
Aparaillier et atorner,
Mist l'a son col sans arester.
Une hante prist de pomier,
A un grant fer tranchant d'acier.
Congié a pris, plus ne demande,
A Damedieu toz les conmande;
Dou chastel ist, atant s'an torne.
Blancheflor remest mate et morne,
Et tuit cil qui avec li sont
De Perceval molt grant duel ont;
Chevalier, borjois et sergent,
Dames, pucelles et anfant
Am pleurent, qu'il an ont grant ire.
A celui qui soufri martire
An croiz et se laisa pener
Por som pueple d'anfer giter,
Et qui seur toz est puissanz rois,
Le conmandent cent mille foiz.

D'EUS vos voil ore ci lessier,
A Perceval voil repairier,
Qui chevauche grant aleüre.
Dieu et sa mere formant jure,
Et toz ses cor[s] sains a delivre,
Que jamés tant com ait a vivre
An un ostel n'arestera
C'une nuit, tant que il avra
Trové la teste et lou braichet.
Et avec ce an covant met
Que ja ne cessera d'errer
Par bois et par terre et par mer,
Tant com ou cors li soit la vie,
Jusqu'atant qu'il avra oïe
Dou Saint Graal la verité,
Et de la lance au fer quarré
Por qu'elle saine et que puet estre.
Trestout vorra anquerre l'estre
Au bon riche Roi Pescheor,
Qui li porta si grant honor.
En ce pansé vet chevauchant,
Onques ne fina tant qu'atant
Qu'il est an la forest antrez;
Dont auques est aseürez,
Car ce estoit sa forteresce.
Par une monteigne s'adresce
Qui de molt loing estoit veüe;
Grant sante i ot et bien batue,
Car anviron une liuee
N'avoit voie qui fust hantee,
Ainz iert la terre si hideuse
D'espines et si annïeuse
Que nus hom n'i pooit aler.
Por ce covient le mont passer,
Qui molt estoit roides et hauz.
Tan[t] s'est esforciez Percevaux
Que tout le mont a seurmonté;
Anviron lui a resgardé,
Ne vit ne chastel ne cité,
Tor ne ville ne fermeté
Ne riens fors la forest foillue,
Qui molt estoit vers et ramue
Et la plus belle de cest mont.
Qant il fu descenduz dou mont,
Si est antrez an un chemin
O il trova maint biau sapin
Et maint arbre chargié de fruit.
Percevaux erre celle nuit,
Car la forest molt li plesoit.
Devant lui garde et venir voit
Ne sai ou dame ou damoiselle;
De soie avoit robe novelle,
Tailliee a l'us de Cornuaille.
Et si vos di sanz nule faille
Que c'iert la plus lede riens nee
Qui onques fust d'iauz esgardee.
Se de li vos voil dire voir,
Si chevox estoient plus noir
Que n'est pas pane de cornoille.
Petit front ot et grant oroille,
Sorciz bas qui velu estoient
Et tuit ansamble se tenoient;
Noirs ot les iauz com arremanz,
Anfossez trestot la dedanz.
Ses nes rebifoit contremont
Corz et petiz, mes molt grant sont
Les narilles qu'elle a overtes.
Si vos di bien a droites certes
Que de boiche ot grant overture,
Et grosse levre a desmesure.
Granz danz avoit, jaunes et laiz,
S'ot [hautes] gencives delez;
Mantons ot lons et granz grenons.
Dou tout est laide sa façons.
Avec tot ce sambloit contraite,
Car boçue estoit et maufete,
Deslïee et desafublee,
Mais vestue fu conme fee.
Lou col avoit plus noir que fer;
Bien sambloit deable d'anfer.
Un biau palefroi chevauchoit,
Qui molt souavet la portoit;
Biaux iert et si l'avoit molt chier.
Aprés li ot un chevalier
Sus un molt grant chevau baucent,
Armez estoit molt richemant,
Biaux iert et genz et parcreüz;
Onques plus biaux ne fu veüz
De cors, de jambes et de braz.
Percevaux vint plus que lou pas,
La damoiselle a salüee.
Qant bien l'ot de pres avisee,
Il cuida que ce fust deable
Ou uns mostres espouantable.
Toz cois s'areste, si se tarde,
A grant mervoille la regarde,
Car trop chevauchoit fieremant;
Sa jambe par contenemant
Ot sus lou col dou palefroi.
Percevaux an sorrit un poi,
Por ce qu'ill] vit au chevalier
Mener un si lait aversier;
Laide iert elle, n'an doutez mie.
Et [li] chevalier li escrie:
"Sire vasaux, si m'aïst Diex,
Trop estes fos et orgueillieux
Qui rïez, ne savez de quoi."
Dist Percevaux: "Si sai, par foi."
Dist li chevaliers: "Dont le dites!
N'am poëz mie eschaper quites,
Quant vos nos avez escharnis."
Dist Percevaux: "Biaux doz amis,
En ceste ovre n'a pas reson,
Que rire et gaber am puet on.”
Quant cil l'oï, si fu plains d'ire,
A Perceval conmance a dire:
"Gardez vos, que je vos desfi."
Dist Percevaux: "Vostre merci,
Qant vos ancor me desfïez."
Les escuz ont anchantelez
Et serrez devant lor poitrines,
S'esloignent les lances franines
Et les chevaux font randoner.
Granz cos se vont antredoner
[DJesus les boucles des escuz;
[A] la terre de grant vertuz
[C]hïent, puis sont am piez sailli.
[C]hascuns a trait lou branc forbi,
[S]i s'antredonent granz colees
[D]u tranchanz des nues espees
[S]us les hauberz mailliez menu.
[C]hascuns se cuevre de l'escu
[A]u miauz qu'il puet por lui garir;
Molt par sevent de l'escremir
Et giter cos a la retraite.
Mainte anvaïe ont antr'eus fete,
Ainz que l'un puist l'autre tolir
Trois piez de terre sans mantir,
Car andui sont molt bon vasal.
Li chevalier fiert Perceval
Amont sus l'iaume de l'espee
Qui d'acier iert bien atrampee;
Navré l'eüst molt duremant,
Qant par devant le heut d'argent
Li est l'espee tronçonnee
Et a la terre jus vollee.
Qant cil lou voit, molt est iriez;
De Perceval s'est aproichiez,
Merci li prie doucemant,
Et dist: "Biaux sire, a vos me rant.
Conquis m'avez, jo vos otroi.
Ma desfance vauroit molt poi
Contre vos qui avez espee."
Et Percevaux l'a jus gitee,
Si li dist: "Or nos combatons
Des poinz au miauz que nos poons,
Que ja espee n'i avrai."
Li chevalier dist: "Je ne sai
Se ce est savoir ou folie
Que vostre espee avez guerpie,
Mes molt estes preuz et cortois;
Et si voil bien que vos saichois
Que ne vos dout de nule rien."
Dist Percevaux: "Ce croi je bien."
Itant distrent et neant plus.
Atant se sont recoru sus
Au poinz desgarniz et au braz;
Des hiaumes derompent les laz,
Si que des testes les abatent.
Des poinz se fierent et debatent
Enz es visaiges et es danz,
Si qu'il les ont trestoz senglens.
Tant se sont au poinz demené,
Ampoint et saichié et bouté,
Que molt ont cortes les alainnes.
Mais cil qui plus pooit de poines
Sofrir que nus crestïens hom,
Voit et sant de son compeignon
Qu'il conmance molt a laschier.
Dont ne se vost tant delaier
Que s'alaine puist recovrer,
Ainçois lou conmance a haster
Si duremant que cil li prie
Merci por Dieu, qu'il ne l'ocie
Ne [ne] li face plus contraire,
Car si las est ne set que fere.
Et puis qu'i[l] l'a d'armes conquis,
Ne seroit acreüz ses pris
S'i[l] l'ocioit a desraison,
Ainçois feroit grant mesprison.
Percevaux li a dit: "Biau sire,
Je n'ai talant de vos ocirre;
De ce n'aiez vos ja peor.
Mais au roi Artus mon seignor
Vos covient aler sanz atandre
Por vos deus an sa prison randre,
Ou ja de vos merci n'avrai."
-"Sire, fait il, et je irai
Molt volantiers et de bon gre."
Tout ainsint li a afïé,
Puis li a son non demandé.
Et Percevaux li a conté:
"Sire, Percevaux suis nonmez.
Et le vostre ne me celez,
Dites le moi sans atargier."
Cil ne li vost onques noier,
Ainz li a dist: "Pas ne m'an tais.
L'an m'apelle le Biau Mauvés,
Filz suis au conte de Gauvoie."
Dist Percevaux: "Se Diex me voie,
An vostre non si a mançonge
Et voir, car saichiez sanz alonge
Que Biau Mauvés n'estes vos mie,
Mes bons et biaux. De vostre amie
Me dites conmant l'apelez,
Et por qu'avec vos la menez."
-"Sire, fait il, je vos dirai,
Que ja certes n'an mantirai.
Je l'ain tant de trestot mon cuer
Que je ne porroie a nul fuer
Vivre sanz li une seule eure;
Si vos di, se Diex me sequeure,
Qu'elle est a mon avis plus belle
Que n'est ne dame ne pucelle
Qui soit an cest sigle vivant,
Et si est elle, bien m'an vant.
Et por ce an suis je si jalox
Que, par la foi que je doi vos,
N'est hom ou mont qu'a li creïsse;
Ja soit que li apartenisse
Tant que ce fust mes germains freres;
Non, voir, se c[e] estoit mes peres.
Por ce que tant l'ain et tien chiere,
La main o moi par ma proiere;
Et molt l'an covient biau proier.
Ja certes celer nou vos quier,
Qant plus l'esgart et plus me plaist
Et plus grant joie au cuer me naist;
Par fine amor l'apiau Rosete."
Fait Percevaux: "Se Diex me mete
Avec lui an som paradis,
Vos l'amez bien, ce m'est avis."
-"Certes, fait il, vos dites voir;
Je l'ain miauz que trestot l'avoir
Que toz li monz avoir porroit."
Dist Percevaux: "Pechié feroit
Qui vos departiroit de li."
-"Diex, aïde! sire, merci,
Fait cil, miauz vorroie morir
Que de li m'esteüst partir;
Que avec ce qu'elle a biauté,
A elle debonaireté,
Sans et valor et cortoisie."
Percevaux ne se tenist mie
Por tout l'avoir que Diex feïst
Que de ce qu'il ot ne reïst.
"Or n'i a plus, dist Percevaux,
Li jors est ancor assez hauz;
Vos an iroiz et je ausi.
Mais d'une chose molt vos pri,
Que vos au bon roi mon seignor,
Qui vos fera molt grant honor,
Contoiz l'amor de vostre amie,
Et toute la grant drüerie
De vos et de li sanz celer."
Cis li conmança a jurer
Par toz les apostres de Rome
Q'an toz le mont n'a si haut home.
Que plus volantiers ne deïst
La verité qu'il s'an tesist.
"A ce, fait il, ne dites mie
Que je n'os bien mener m'amie
A[n] haute corz amperïal."
"Tout ce ne tien ge mie a mal,
Fait Percevaux, biaux jantix sire."
Dont se departent sam plus dire.

LI Biaux Mauvés tint son chemin,
Xe fauves, tine
Onc ne fina soir ne matin
Parmi forés et parmi plaignes,
Par valees et par monteignes;
S'a tant soufert paine et ahan
Qu'i[l] vint droit a Garadigan
Antre lui et sa damoiselle;
Ancui contera sa novelle
Au roi, qui lors i sejornoit.
Es lojes de la salle estoit
Kex et Lucans li boteilliers,
Et Sagremor et Beduiers,
Gueherez et messire Yvains,
Gaherïez et Agravains
Li orgueilleux. S'i ert Mordroiz,
Qui molt estoit biaux et adroiz.
Tuit cist au fenestres estoient,
Devers la forest esgardoient,f. s. et m.
Et des autres bien pres de cent.
Sagremor vit premieremant
Le chevalier et la pucelle.
"Kex, fait il, ja dira novelle
Cil chevalier qui la adestre
Celle pucelle de bel estre.
Il vient a cort tenir prison."
-"Voire, dïent li compeignon,
Mais por noient s'est antremis
Quant celle meine. Quex deliz
Avra de li et quelle annor?"
Kex a dist: "Par lou Sauveor
Dou mont, seignor, grant tort avez.
Espoir, belle li samble assez.
Et se belle ne li samblast,
Avec lui pas ne la menast.
Puet estre el l'a ansorceté,
Que miauz resamble vif maufé
Que fame, tant est laide et noire."
Dïent li autre: "Par foi, voire."
Kuex a veüe la meschine,destre
Es chambres vient por la roïne.
"Dame, fait il, car en venez!
An vos chambres trop demorez.
An la salle estre deüssiez;
A vos chevalier joïssiez,
Dom ili a trois cens de pris;
Si les i voi toz antrepris
Por la biauté d'une meschine,
Qu'il dient que il n'a plus fine
Deci qu'au monz de Lonbardie.
Mais je ne sai que plus an die;
Venez i et si la verrez."
"[Est] elle donc de tel biautez,
Fait la roïne, con vos dites?"
-"Si m'aïst li Saint Esperites,
Dame, ce li respondi Kez,
Ja par moi avant n'an savrez
Jusque tant que vos la verroiz.
Or an venez tout demenois."
Atant la roïne est levee,
Dedanz la grant salle pavee
Est venue sans atargier.
Contre li vienent chevalier,
Qui l'adestrerent de toz lez.
Meïsmes li rois est levez,
Si l'a asise joste lui.
Ez vos an la salle celui,
Tout a cheval, lez lui s'amie;
Mais ainçois que il mot lor die,
Est descenduz, si a jus mise
Celle que il molt ainme et prise.
Devant lou roi an est venuz,
Molt hautemant li rant saluz
De par Perceval lou Galois,
Et si li dist: "Biaux sire rois,
An vostre prison m'a tramis,
Moi et m'amie o le cler vis,
Percevaux, qui ne vos het mie."
Lors n'i a chevalier ne rie,
Qant il oient celui conter
Que s'amie avoit lou vis cler;
Meïsmes la roïne an rit.
Kex adonques ne se tenist,
Qui li donast mil mars d'argent;
Fel iert et plains de mautalant.
Au chevalier a dist: "Biaux sire,
Dites moi, que Diex le vos mire,
Se plus an a an vostre terre.
Une telle an iroie querre,
Se je l'i cuidoie trover.
Molt vos voi or biau baicheler;
Fu ceste par force conquise?
Ou par sa biauté l'avez prise?
Vos n'i estes mie angigniez."
Li rois l'ot, s'an fu correciez;
Toz fu vermaux de mautalant,
Si li a dit tot an oient:
"Kex, de ce soiez toz seürs
Que vos ne seroiz ja meürs.
Maudiz soit fruiz qui ne meüre,
Et li homs qui tant s'aseüre
A dire mal qu'il l'acostume,
Et qui son cuer tant an alume,
Que il ne s'am puet pas tenir,
Ainz viaut tot le mont escharnir
Par sa laingue qui trop est folle.
Por vos di ge ceste parole:
Maint chevalier m'avez toloit
Par la laingue qui vos deçoit,
Que trop est de parler legiere
Et trestornenz et menuiere,
Si n'e[n] fustes onques lassez,
Ne vostre cuer toz desanflez;
Trop a an vos de felonie."
Tout ainsint li rois le chastie.
Atant le lait, et cil li conte,
Ou soit s'anor ou soit sa honte,
De tout an tout la verité:
Si con Percevaux l'ot outré,
Lou non de lui et de s'amie
Li dist, que ne lou cela mie.
Li rois l'oï molt volantiers;
Apelé [a] trois escuiers,
Si le conmande a desarmer;
Un mantiau gris fait aporter,
Si li ont au col afublé.
Li rois l'a tot quite clamé
Par si qu'il soit d'or an avant
De sa mesniee remenant;
Li Biaux Mauvés li otroia.
Tout ainsint a cort demora
ant con lui plot et a s'amie,
Qu'il amoit tant conme sa vie,
Qui fu puis, ce set l'an, si belle
Que l'an ne savoit damoiselle
De sa biauté an la contree.
Ce ne sai ge s'elle iert faee.

D'EUS me covient ci a laissier;
A Perceval voil repairier,
Qui le jor fist molt grant jornee,
Tant que ce vint a la vespree.
Onques recet ne pot trover
O il se poïst osteler;
An la forest se herberja,
Mes onques la nuit ne manja,
Si li torne a molt grant annui.
Ses chevaux put l'erbe antor lui,
Qui iert chargiee de rousee,
Tant que ce vint la matinee
Que li solaux prist a raier.
Percevaux monte sans targier,
Tant que vers tierce chevaucha.
An la Gaste Forest antra,
Ou mainte foiz esté avoit;
Molt petit s'i reconnoissoit,
Car molt a lon tans qu'il n'i fu.
Devant lui garde, s'a veü
Un bel arbre grant et plenier;
Percevaux tint coi son destrier,
Un seul petit s'est porpansez.
"Diex, fait il, ou suis ge asenez?
Je cuit pres dou manoir ma mere,
Mes je n'i ai seror ne frere,
Mien escïent, ne autre ami.
A cest aubre parla a mi
Lou chevalier qui m'anseigna
Le roi Artu, qui me dona
Les armes taintes an vermoil.
Si m'aïst Diex, molt me mervoil
Conmant je suis ici venuz.
Chose ne desirroie plus
Que savoir verté de ma dame,
Que Diex face merci a l'ame."
Lors a ploré molt tandremant;
De sa mere pitié li prant,
Car il li venoit de nature.
Lou chemin chevauche a droiture
Par la forest seur son destrier,
Puis est tornez par un santier
Qu'il avoit de pieç'a apris,
A la plaine terre s'est mis;
Lou manoir voit qui fu sa mere.
"Diex, aïde, fait il, biau pere,
Je voi ce qu'ai tant desirré."
Einsint parlant tant a erré
Que il est au manoir venuz.
e la meson estoit issu
Un vallet qui veü l'avoit;
Contre lui vient a grant esploit,
Sou salua sams plus atandre.
Percevaux ne vost pas descendre
Si fu an la meson antrez.
Sergenz i trova il assez,
Biaux et genz et molt bien vestuz.
"Sire, bien soiez vos venuz,"
Font il a lui, molt l'anorerent.
Descenduz est, sou desarmerent,
Un mantel li ont aporté;
Mes ne l'ont mie ravisé
Ne couneü ne tant ne quant
A son vis ne a son samblant,
Avec ce ne leur an sovint.
Fors d'une belle chambre vint
Une molt tres belle pucelle,
Blanche con fleur de lis novelle.
Molt estoit richemant vestue,
S'est a Perceval droit venue;
De Dieu lou roi de maïsté
L'a molt bellemant salüé.
Percevaux son salu li rant,
Qui bien savoit a escïent
Qu'elle estoit [sa] germaine suer;
Mais ne vost descovrir son cuer
Mie si tost, ainz vost antandre
A demander et a aprandre
Combien a que morte est sa mere,
Et s'il a mes seror ne frere,
Oncle, parant ne autre ami.
Asis se sont illuec andui
Sus un tapiz molt bien ovré.
La damoiselle a conmandé
Un sergent qu'i[l] hast la vïende,
Et puis a Perceval demande:
"Sire, ou jeüstes vos annuit?”
-"La ou n'a gaires [de] deduit,
Fait Percevaux, an la forest."
La damoiselle sans arest
Conmança des iauz a lermer.
Percevaux la vit soupirer,
Si li dist: "Qu'avez vos, suer belle?"
-"Sire, ce dist la damoiselle,
Por vos me sovient d'un mien frere,
Que ne vi des que petit[e] ere,
Si ne sai s'il est vis ou morz;
Mais an lui est toz mes conforz,
Esperance ai qu'ancor lo voie.
Je ne sai que plus vos diroie,
Mais quant voi aucun chevalier,
Si ne me puet li cuers changier
Ne müer que ne m'atandrie."
-"Certes, fait Percevaux, amie,
Nuns hom ne s'an doit merveillier.
Mais or me dites sanz targier
Se vos sereur ne frere avez
Plus que celui dont vos parlez."
-"Certes, fait elle, biaux doz sire,
La verité vos an sai dire:
Je n'ai plus frere ne seror,
S'an ai au cuer molt grant iror,
Por ce que suis seule an ce bois.
Bien a dis anz et quatre mois
Qu'il avint que mes frere alla
An ceste grant forest dela
Sus un roncin esbenoier.
Trois javeloz dont siaut lancier
Portoit, et fu par un matin;
Si vit venir tot le chemin
Cinc chevaliers trestoz armez,
De belles armes conreez.
Anfes iert, si lor demanda
Qui ansemant les adouba,
Et il distrent li rois Artus.
Je ne sai se il distrent plus,
Mes an meson revint ariere;
Onques n'i ot mestier proiere
De no mere ne de nelui;
Qui qu'an eüst duel ne annui,
A la cort lou roi an ala.
Ne sai conmant il esploita,
C'onques n'an oï puis parler.
Quant de ceanz l'an vi aler,
Ma mere si chaï pasmee;
De duel fu morte et afinee.
Molt a grant tans que ce avint.
Uns miens oncles hermites vint,
Qui maint ci pres an ce boischaige,
Porta l'an an son hermitaige.
Des donc ai mes an ce manoir,
Molt m'a li cuers de quoi doloir
Et si fait il assez sovant.
Or vos ai conté l'erremant,
Que nule riens n'i ai cellé."
Adonc a Percevaux ploré.
Celle lou prist a regarder,
Si li vit la color müer
Et au lermes faire la trace,
Qui li queurent aval la face;
Se li a dist: "Par foi, biau sire,
Se vostre non me volez dire,
Saichiez que volantiers l'orroie."
Fait Percevaux: "Jo ne savroie
Mon non celer, ma douce suer."
Lors ne deïst il a nul fuer
Parolle nule por morir,
Ainz fait de parfont un soupir.
Aprés grant piece a respondu:
"Suer, fait il, am bastesme fu
Mes nons Percevaux apelez."
Qant celle l'ot qu'il s'est nonmez,
Si fu si esbaïe et prise
Que qui li donast toute Frise,
Ne peüst elle un mot parler.
Percevaux la vet acoler,
Si li dist que c'estoit ses frere
Et que por lui morust sa mere.
Qant celle l'antant, si le baise;
N'a nule riens qui li desplaise,
Mes molt grant joie s'antrefont.
Atant li sergent venu sont,
Qui la table metre voloient;
Molt se mervoille[nt] quant il voient
Que lor damoiselle besoit
Li homs qui estranges estoit;
Antr'aus lou tenoient a mal.
Qant el leur dit de Perceval
Que c'estoit ses freres germains,
Vers Dieu an tandirent lor mains
Tuit cil qui sont an la meson.
Einsint grant joie ne vit om
Com tuit ansamble demenerent.
A deus bacins l'eve donerent,
[A]sis se sont, la table est mise.
[Que] vos feroie autre devise?
[A] grant planté orent vïende,
[Telle conme leur cuers demande;
[Bien a]n fu la meson garnie.
[Cler] vin et fort, norri seur lie,
[Ore]nt tuit a molt grant planté.
[Seur] le mangier ont molt parlé
[Et de]mandé de mainte chose.
LJa damoiselle ne repose
[D]e son chier frere regarder
[Et] de baisier et d'acoler.
Quant mangié ont par grant loisir,
Les napes ont faites coillir
[A]u sergenz qui serviz les ont.
[D]e la table levé se sont,
Si vont ansamble esbenoier
Au pié dou pont an un vergier,
Qu'i[l] n'iert qu'antor none de jor.
Percevaux dist a sa seror
Qu'a l'ermitaige viaut aler,
A son oncle voudra parler
Qu'il n'avoit veu des s'anfance,
Et si panra sa penitance
De ses pechiez, que c'est droiture;
Et si verra la seposture
Ou sa mere est ansevelie,
Qui por lui seul pe[r]di la vie.
[C]elle respont: "Molt bien ferez,
[Et] ansamble o vos me menez,
[S']iert plus belle la compeignie.
[B]ien vos manrai, n'an dotez mie,
[Par] la forest les droiz santiers."
[P]ercevaux dist: "Molt volantiers,
[S]i m'aïst Diex, vos i manrai;
[D]ont ne le metez an delai."
Leur chevaux ont fait anseler
Et au pié dou pont amener;
Ja est la pucelle montee,
Qui de biauté resambloit fee
Miauz que nule autre creature.
Et Percevaux tot a droiture
S'est bien armez de chief an chief,
Et lace le hiaume an son chief;
L'escu au col, monte el cheval,
Bien samble prodome ou vasal.
La lance ou poing s'an est tornez,
Aprés sa seror est alez,
Qui un po iert alee avant.
A[n]samble s'an vont chevauchant
Tant qu'an la grant forest antrerent,
Plus droit qu'il porent cheminerent
Vers la meson au bon hermite;
Mais il ne sont mie tuit quite,
Mien escïent, ne fors de guerre,
Ancor soient il an lor terre.
Percevaux devant lui regarde,
De loinc choisist an une angarde
Un chevalier molt grant, monté
Sus un grant destrier pomelé,
Fors et isnel a desmesure.
Percevaux erre s'ambleüre,
Qui sa seror lez lui menoit.
Li chevaliers de loinz lo voit
Venir tout lou chemin ferré,
Le cheval a esperoné,
Vers Perceval vint de randon.
Ainz ne li dist fors desreson:
"Je vos desfi por la pucelle!
Avoir la voil, car molt est belle."
-"Certes, fait Percevaux, biaux sire,
Vos porriez assez miauz dire,
S'il vos plaisoit, qu'ele est ma suer,
Si ne souferroie a nul fuer
Que nus a force l'an menast."
-“Non, fait cil, qui tant vos dotast
Que por vos le vosist laissier;
Mais la pucelle et lou destrier
An cuit je ja mener et prandre,
Se vos ne la poëz desfandre.
La pucelle me laissiez coie
Et si tenez tost vostre voie,
Car bien vos an leré aler."
Am Perceval n'ot qu'aïrer,
Ses resnes un po vers lui tyre,
Se li a dit par molt grant ire:
"Je chalonge, sire vasal,
Et la pucelle et lou cheval;
Je l'ain plus que vos ne cuidiez.
Ne suis pas si estoutoiez,
Por ce se follie avez dite,
Que mener la vos lesse quite."
Quant cil l'oï, molt fu iriez.
Les boens destriers ont esloigniez
Por plus duremant asambler;
Dont lessent les chevaux aler,
Si les hurtent des esperons.
Les cuers ont fiers conme lions
Et que sanglers qui quiert estal.
Li chevalier fiert Perceval
Haut an l'escu par tel angoisse
Que jusqu'au poinz sa lance froisse.
Percevaux mie ne chaï,
Mais celui a si anvaï
Que la lance parmi lou cors
Li mist, si que deus piez dehors
Am parut molt bien mesurez.
Li chevaliers est morz versez
Dou destrier qui avant se lance,
Et Percevaux retrait sa lance
Dou cors atot lou fer sanglant;
Tout coi a la terre gisant
Le lesse et s'an va son santier.
Sa sereur baille lou destrier,
Si li fait an destre mener.
 Et prenent plus tost a errer
Que il n'avoient devant fet,
Que li jors a sa fin se tret.

TANT ont erré qu'a l'ermitage
Sont venu qui iert ou boischaige
La lune luisoit clere et belle.
Percevaux au guichet apelle,
Car la mesons anclose estoit
Por les farains que il dotoit.
ANT ont erré qu'a l'ermitaige
Sont venu qui iert ou boischaige;
Li sains hermites, li sains hom,
Qui iert plains de relegion
Et qui menoit molt sainte vie,
Tantost com a la voiz oïe,
An la chapelle ou il oroit,
A Damedieu merci prioit,
Levez s'est tost sanz atargier.
Garçon ne vallet ne portier
N'avoit avec soi li prodon,
Ne creature se Dieu non.
Au guichet est venuz tot droit,
Overt l'a. Percevaux lo voit,
Si le salue bellemant,
Et la damoiselle ansemant
Le resalue sanz targier.
L'ermites voit qu'il ont mestier
D'ostel, mes nes reconnoist mie.
Si[g]ne leur fait qui senefie
Qu'il antrent anz, herbergié sont.
Mais por tot l'or qui est ou mont
Ne palast il an nul androit,
Puis que la nuiz venue estoit
Et que solauz est esconssez.
Percevaux li preuz, li senez,
Est descenduz et si a prise
Sa sereur que molt ainme et prise,
Jus l'a mise dou palefroi.
Dedanz la cort par cel herboi
Les chevaux la nuit pestre let.
Li prodom aporter lor vet
Orge et avoine tot ansamble.
Et puis aprés, si con moi samble,
Leur fist signe s'i[l] mangeroient;
Il distrent talant n'an avoient.
Atant les let; an sa chapelle
S'an est antrez, qui molt iert belle,
A Dieu mainte proiere fist.
Et Percevaux la defors gist
Sus l'erbe vert lez sa seror,
Tant qu'au demain qu'il vit le jor,
Que li solaux fu clers et hauz.
Dont s'est esveilliez Percevaux,
A la chapelle an est alez;
Ses oncles ert ja atornez
Et revestuz por messe dire.
Percevaux de bon cuer soupire
Por ses mesfez, por ses pechiez,
Dom il estoit molt antechiez;
Si a sa Patenostre dite,
Que oroison grant ne petite
Ne savoit plus an nule guise.
Cele li ot sa mere apris[e]
Miauz qu'elle pot, molt bonemant,
De bon cuer et de bon talant,
Conme prodefame et eslite.
Li prodom dou Saint Esperite
A la messe dite et chantee.
Percevaux l'a bien escoutee,
Si vit c'uns anges li aida,
Que Diex dou ciel i anvoia.
Quant li servises fu finez,
L'ermites n'est pas arestez,
Issuz est fors de la chapelle,
Si a veüe la pucelle
Et sot bien que sa niece estoit;
Mes Perceval ne connoissoit,
Car ne l'avoit pieç'a veu,
Por ce l'avoit mesconneü.
Salüé les a ambedos:
"Niece, fait il, que faites vos?"
-"Sire, fait elle, molt suis liee
De ce que Diex m'a tant aidiee
Que il m'a mon frere randu
Que je cuidoie avoir perdu.
Veez le ci, c'est Percevaux,
Por qui ma mere ot tant de maus
Con vos savez, oncles, biau sire."
Li ermites dou cuer sopire,
S'a Perceval lez lui asis;
Puis li a dist: "Biaux doz amis,
Je et vos pere fumes frere.
Et an ce leu gist vostre mere;
Je la fis ceanz aporter
Et devant l'autel anterrer."
Dont s'est li ermites levez,
Si les a au mostier menez
Qui estoit biaux a desmesure;
Et li mostra la seposture,
Qui d'un paille coverte estoit
Et ainsint doucemant fleroit
Que nus nou porroit raconter.
Percevaux conmance a plorer
Quant de sa mere li sovient.
Ses oncles par la main le tient,
Lez lui s'asiet, si le chastie
Et molt tres doucemant li prie
Que il sa vie li contast
Et que neant ne l'an celast.
Percevaux li a tout retret,
Que riens a conter ne li let;
Conmant vet querant avanture,
Que sovant trove fors et dure.
Tot li conte quanque fait a
Des lors que li rois l'adouba
Qui li dona armes vermoilles;
Li prodom le tint a mervoilles.
Et ausint li conte et retrait
Com il avoit autre foiz fait,
Que nule riens n'i lait a dire;
A chief de foiz molt fort soupire.
Aprés li dist sans atargier
Conmant il ala herbergier
A l'ostel au Roi Pescheor,
Qui tant estoit de grant valor,
Ou la lance iert et li Graaux
Qui tant estoit et genz et biaux,
Et conmant riens ne demanda
Et conmant il s'an desevra,
Qu'il n'an sot reson ne verté.
Et conmant il avoit esté
As eschés avec la pucelle,
Et dou chevalier la novelle
Qui an la seposture estoit,
Et de celui qui li avoit
La teste et lou braiche[t] tolu,
Et conmant il l'avoit seü
Par la forest grant et ramee,
Que novelle n'an ot trovee.
Aprés li conta dou lion
Mot a mot par belle reson,
Conmant soz l'arbre l'ot ocis
Et lou chevalier ot tramis
Au roi Artu, et sa pucelle
Qui molt iert avenanz et belle.
Aprés li a trestot conté
Qu'il a fait et com a ouvré,
Si com avez ou livre oï;
Nule riens ne li a manti,
Totes ces choses li a dites.
"Biaux douz amis, fait li hermites,
Menez vos toz tans deus destriers?"
-"Naie, fait il, biaux sire chiers,
Certes, c'un seul, ne plus n'an quier.
Mais je trové un chevalier
Ersoir quant vint a la vespree,
An celle grant forest ramee,
Qui duremant me ledanja
Et me feri, si qu'i[l] brisa
Sa lance contre mon escu.
Je feri lui de tel vertu
Que ma lance parmi lou cors
Li passa bien deus granz piez hors.
A la terre mort lou laisai,
Le destrier ça an amenai.
Se vos retenir lou volez,
La defors est, si lou prenez.
Molt est aates et isniaus
Et plus söés que nus aigniaus,
Si porte et amble plus soëf
Que s'on estoit an une nef."
-"Sire, fait il, n'an ai que fere;
Mes il vos devroit molt desplere
D'omes ocirre an tel maniere."
Molt lou chastie par proiere
Li sains hermites, le prodom,
Qui ert de grant relegion,
Que de s'ame li sovenist
Et de celui qui toz nos fist
Et qui trestoz nos desfera.
Percevaux dou cuer soupira
Molt tandremant, se li a dist:
"Sire, se Damediex m'aïst,
Se je savoie l'achoison
De la lance qui saine anson,
Et dou Graal et de l'espee
Qui ne puet estre resodee,
Se n'est par un seul chevalier.
Mais ne vos sai mie acointier
Qui il est ne qui il doit estre,
Car je n'ai pas si apris l'estre
Come j'ancore l'aprandra[i].
Et quant la verité savrai,
Ne me voudroiz nule riens dire,
Biaux oncles, fait il, et biau sire,
Que je nou face a mom pooir
Por paradis laisus avoir.
Ce vos met bien an covenant,
Estre l'estuet si faitemant;
Vöé l'ai, si nou puis laissier."
Fait li prodom: "Et je n'en quier
Parler or plus a ceste foiz."
Dou mostier issent demenois,
Si vont a une mesonete
Que li prodom ot petitet[e],
Si s'asistrent tuit troi ansamble.
Li bons hermites, ce me samble,
Leur a aporté a mangier.
Tout lor mes vos puis bien noncier:
Blanc pain et grape de resin
Leur a doné a ce matin
Li sains hom qui molt les amoit.
L'anges aporté leur avoit
Par le conmant nostre Seignor;
Einsins lou faisoit chascun jor,
Car ne vivoit, tant iert prodom,
Se de la gloire de Dieu non.
Eve clere leur mist devant,
Si am burent a lor talant;
El ne bevoit li sains hermites,
Qui de toz vices estoit quites
Et de toz granz biens antechiez,
Et eslavez de ses pechiez
Dont Dieu queroit sovant pardon,
Car onques n'ot an sa meson
Vin ne claré ne autre boivre;
De ce ne faz mie a mescroire.
Quant ont mangié, levé se sont.
Percevaux dist qu'il an iront,
Car il ont molt grant oirre a fere
Ainz qu'il soient a leur repaire.
Mais ainz qu'il soient a la voie,
Les a molt, ce est chose vroie,
Li sains hermites sermonez
Et mains boens example mostrez:
De Dieu qui soufri passion,
Et de sa resurrecion
Et conmant an anfer ala
Et conmant les portes brisa
Par sa devine poësté,
Et ceus qui i orent esté
Amprisoné an gita fors,
Que deable par son esfors
I avoit trait, qui molt s'amort
A nos tenir et metre a mort.
"Niés, fait il, ce doiz tu antandre;
Se tu no sez, si puez aprandre
Et croire com hom crestïens.
Venir t'am puet honor et biens:
Honor an cest siegle mortal
Et bien an l'autre principal,
Avec celui qui les bontez
A toutes an ses poëstez.
Qui celui ne sert et honore
Ne puet faillir, que qu'il demore,
Qu'il ne soit molt deshonorez
Ainz qu'il soit a sa fin alez.
Mes Diex qui est misericors,
Qant voit que li hom est amors
A faire mal et felonie,
Ne le veust lors destru[i]re mie,
Ainz suefre tant qu'i[l] se porpanse
Et recorde an sa concïence
Les granz maus qu'il a demenez.
Et quant il s'est bien porpansez,
Des iauz pleure, dou cuer soupire;
A celui qui est rois et sire
Prie merci de ses mesfaiz
Que il a an cest siegle faiz.
Et Diex qui plains est de douçor,
Qant voit lou cuer dou pecheor,
Selon ce que il se repant,
Li pardone molt bonemant.
Et quant ne se veust repantir
Ne ses pechiez espenoïr,
Ainz fait les maus qui li delite[nt]
Et qui gaires ne li prophite[nt],
Ne set riens, si li prant la morz;
L'ame pert et si pert lou cors.
Pert? Voire! si qu'i[l] n'est nus hom,
Tant soit de grant relegion,
Ne saint ne sainte qui osast
A Dieu proier qu'i[l] li donast
Repos dedanz som paradis,
Ne qui de riens an fust oïs;
Ainz sont an anfer le pullent,
O il suefrent tant de tormant
Qu'il n'est hom quil peüst conter
Ne cuer ne lou porroit panser.
Biaux niés, antant ce que je di."
"Sire, Percevaux respondi,
Molt l'antan bien et croi et sai.
Et se Dieu plaist, ancor serai
Laisus es ciaus de sa mesnie
Avec sa belle compeignie."
Dist li ermites: "Dieu l'otroit!
Einsint conme mes cuers voldroit."
Atant s'am partent, congié prenent,
An l'ermitaige plus n'atandent,
Torné s'an sont grant aleüre.
Tant chevauchierent a droiture
La grant forest par une adresce
Qu'il vindrent a leur forteresce;
La nuiz estoit molt aproichiee.
Ez vos acorant la mesniee,
Qui la pucelle metent jus
Et les chevaux ont receüz,
Si sont an la meson antré.
La damoiselle a conmandé
Que la vïende soit hastee.
Percevaux san nule arestee
S'est desarmez isnelemant.
Les tables metent maintenant,
Li sergent l'eve lor donerent.
Percevaux et sa suer laverent,
Asis se sont, ne distrent plus.
Bars et saumons, perches et lus
Ont eü a molt grant planté,
Car la nuit n'ont de char gouté.
Quant ont mangié par grant d[el]it,
A Perceval ont fait son lit,
Haut, de novel estrain batu.
Cote i ot, pointe de bofu,
Qui fu faite an Costantinoble,
Onques nus hom ne vit plus noble,
Biaux dras de lin et oreilliers
Et covertors d'ermines chiers;
Molt l'atornerent richemant,
N'i mistrent mie longuemant.
A Perceval s'an repairerent,
Deschaucié l'ont, si lou couchiere[nt];
Tost s'andormi, que las estoit.
Sa suer qui duremant l'amoit
S'an est dedanz sa chambre antree,
Couchiee s'est et atornee
Tot sam plus dire et sans plus faire.
Einsins con vos m'oëz retraire,
Ont cil dormie la nuit toute.
Si tost con l'am pot veoir goute
Dou jor et li solaux leva,
Qui tout le monde anlumina
Par la resplandor de ses rais,
Percevaux, qui n'iert pas mauvés,
S'est levez sams plus atardier.
Assez fu qui li vint aidier,
De ce n'estuet mie parler.
La damoiselle o lou vis cler
Se rest ausi matin levee;
A Perceval sanz demoree
An est venue trestot droit,
Car ou lit trover le cuidoit,
Mais il iert grant pieç'a levez.
Ses hauberz li fu aprestez,
Ses chauces avoit ja chauciees
Et ses jenoillieres laciees,
Son haubert andosser voloit.
Qant la damoiselle lo voit,
De nule riens ne s'aseüre,
A lui s'an vient grant aleüre.
Antre ses braz l'a acolé,
Si li a dist et demandé:
"Biaux sire, que volez vos faire?
Mes cuers est si plains de contrere
Que je ne sai que devenir.
Se de moi vos volez partir,
Il n'i a plus, de duel morrai
Ou je avec vos m'an irai.
Se je n'i vois, corte est ma vie,
Se vos me laissiez ci marrie.
Anmi ce bois, con vos veez,
Cheüe suis an orfantez,
Si me lairez an tel maniere
Toute seule et toute estraiere?
Mes freres [estes], mau feriez."
-"Suer, dist il, ne vos esmaiez,
Car a vos molt tost revandrai;
Et je ne puis metre an delai
Iceste euvre que j'ai amprise.
Or soiez saige et bien aprise,
Si laissiez vostre duel ester;
Vos n'i poëz riens conquester,
Car por ce pas ne remaindroie."
Que vaut que vos esloigneroie
Ne leur paroles ne leur dis?
De sa sereur s'est departiz,
Qui por lui estoit molt marrie,
Et elle et toute sa mesnie,
Que trestuit ansamble ploroient
Et conforter ne se pooient.
Percevaux sanz arestoison
S'an vet broichant a esperon,
Tant qu'an la grant forest antra.

ONQUES tot lo jor ne fina
De chevauchier desi qu'au soir;
Ville, chastiau ne pot veoir
Ne meson nule a chevalier,
O il se poïst herbergier.
An la forest l'estut gesir
Tant qu'au matin a l'esclairir,
Que vit le soloil cler raier.
Remontez est sor son destrier,
Par la forest se rachemine;
Dou tost errer onques ne fine,
Mais an tout ce jor n'a trové
Home ne chevalier armé,
Meson ne autre creature,
Ainz li covint tout a droiture
Gesir la nuit an la forest.
C'est la riens qui plus li desplest,
Que il ne trove que mangier,
Si li doit molt plus annuier.
Au tier jor refait grant jornee.
Ainçois que none fust passee
Vint droit a une grant riviere;
Contremont tote une charriere
Erra plus d'une arbelestee.
La riviere [iert] parfonde et lee,
Si n'i savoit conmant passer.
Molt loing conmança a garder,
Si vit un poncel aparoir,
Mais povremant le pot veoir.
Lors conmança a chevauchier
Tant qu'il vint anson un roichier.
Aval esgarda an la pleigne,
Si vit la plus belle champeigne
Et la plus belle praierie
Q'ainz eüst veü an sa vie.
Puis vit un molt riche chastel,
Dont tuit li mur et li quarrel
Ierent de marbre coloré,
De vermoil et de jaune ovré.
Tor i avoit haute et bien faite,
Ausint con s'ele fust portraite,
Et salle i ot et grant et large;
N'ot plus belle tant qu'an Cartaige,
Bien est li chastiaux herbergiez.
Percevaux ne s'est atargiez,
Ainz a tant son cheval hasté
Que tout le pont a trespassé.
Anz est antrez parmi la porte
Qui a mervoilles estoit forte,
Et lors qu'i[l] l'ot toute passee,
Est la porte close et fermee,
Si c'onques nus n'i adesa.
Percevaux molt se merveilla
Por ce que n'i veoit nelui,
Et ce li torne a grant annui
Que la porte fermee estoit.
A la salle est venuz tout droit,
A l'uis vit quatre colonbelles
De coivre bien fetes et belles,
Toutes dorees d'or d'Arage.
Celui doit l'an tenir a saige
Qui les fist et aparailla,
Qui tant soustimant les ovra
C'onques coulombes miauz ovrees
Ne furent an nules contrees.
Une table ot mise desus,
Onques plus belle ne vit nus.
D'arain iert tanvemant ovree,
Longue iert trois toises, n'iert pas lee
Que cinc piez, au mien escïent.
A une chaiene d'argent
I pandoit uns martiax d'acier
Qui molt refesoit a proisier;
Toz iert dorez d'or esmeré.
Et la table an lonc et an le
Estoit ausint molt bien doree,
ortraite et richemant ovree.
Percevaux esgarda la table
Qui molt par estoit delistable,
Les coulombes et le martel;
Molt lo vit gent et riche et bel.
La portraiture a esgardee
Qui an la table iert compassee,
Molt par le tint a grant hautesce
Et dist que c'iert molt grant richesce.
Quant il ot bien tout esgardé,
Descenduz est, s'a aresné
Son cheval a la coulombelle.
An la salle qui tant iert belle
S'an est antrez, mes n'i trove ame,
Chevalier, pucelle ne dame,
Sergent, vallet ne escuier.
Par tout conmança a cerchier,
Mais n'i vit riens qui bien li ples[e]
Ne qui li toille sa mesaise;
Home ne trove ne vïende.
"Par foi, fait il, meson ai grande,
Si n'ai dedanz ne pain ne el.
Miauz me vandroit estre a ostel
D'un vilain ou d'un charbonier,
S'i eüsse assez a mangier,
Que morir de fain a doulor
Lesus an celle belle tor.
Li vilains dist, et si a droit,
Que li homs plus a aise boit
A la petite fontenelle,
Sovante foiz quant elle est belle,
Qu'a une grande ne feroit.
Et si dit que bien covandroit
Lui abaissier por miauz avoir
Que trop monter por lui doloir."
Itant dist, puis est retornez;
Fors de l'uis ist par les degrez,
Revenuz est a son destrier.
Le martel prant a aproichier,
Si le santi molt menïable.
Trois cos an feri seur la table
De tel vertu, de tel aïr,
Que tout lou chastel fist fremir
Et retentir tout anviron,
Car la table randoit tel son
Et si tres crüel estormie,
Que la salle toute am branlie.
Atant ez vos une pucelle
Qui tant iert avenanz et belle;
A la fenestre est apoïe,
Ausint conme toute marrie
Estoit et toute eschevelee.
Molt duremant s'est escrïee:
"Sire vasal, sire vasal,
Certes vos avez fait grant mal
De si tres duremant ferir.
Quex besoinz vos fist ça venir?
Dites le moi, nou celez mie."
-"Par foi, dist Percevaux, amie,
Je ne le vos quier ja noier;
Je n'i vins fors por herbergier."
La damoiselle li respont:
"Sire, par toz les sains dou mont,
Ann' estes vos am bon ostel?
Au mien espoir, puis le Noël
N'eüstes vos ausint seür.
Dont ne sont haut et fort li mur,
Et la porte molt bien fermee,
Et celle salle grant et lee?
Molt i porroiz a grant loisir
Quel part que vos voudroiz gesir."
Plus ne dist, ainz s'an est tornee.
Et Percevaux, qui pas n'agree,
L'apelle an haut, si li escrie:
"Parlez un po a moi, amie,
Ici androites, s'i[l] vos plest."
Celle s'an vet et si se test,
Ne li respont ne ce [ne] quoi.
Percevaux est an grant esfroi,
Ne set que dire ne que fere;
Dedanz la salle s'an repere,
Par tout vet querant la pucelle,
Volantiers apreïst novelle
Dont li cuers li releeçast.
N'i ot chambre qu'il ne cerchast,
Ne garderobe ne celier,
Loige, chambrete ne solier,
Meson, tornelle ne cuisine;
Par tout li resamble gastine,
N'avoit dedanz nule riens nee.
Parmi la gran salle pavee
Est revenuz a son cheval,
La ou premiers ot pris estal.
Un po fu coiz, si se porpanse;
Lou martel a pris sans desfance,
Tiex trois cos feri de randon
Sus la table tout a bandon
C'une liuee an va l'oïe,
Si que la salle an refremie,
Qui molt estoit et riche et belle.
Ez vos une autre damoiselle,
A la fenestre de rechief
Mist ses espaules et son chief.
erceval a mis a raison:
"Sire, sire, grant mesprison
Nos faites, qui ci nos tüez.
Se vos tiex quatre cos rüez
De ce martel sus celle table,
Qui tant est belle et delistable,
Ja verroiz ceste tor chaïr
Et vos et nos ausint morir,
Que riens garir ne nos porroit."
-"Par cel Dieu qui tout puet et voit,
Fait Percevaux, amie chiere,
Ja por peor ne por proiere
Que vos ne autre hui mes me face,
Qui me viaut haïr, si me hace,
Ne laiserai que je n'i fiere
De tel vertu, de tel maniere,
Que se por cent cos doit confondre
La grant tor et le chastel fondre,
G'en i ferrai deus cens ou plus.
Or vos gardez tres bien laisus."
Atant a lou martel levé;
Ja eüst lou voir esprové,
Quant la pucelle li escrie:
"Sire vasaus, n'i ferez mie!
Laissiez m'a vos un po parler.
Se vos vos an vollez aler,
Je vos ferai la porte ovrir;
De ce ne vos quier je mantir."
Fait Percevaux: "Ma douce suer,
Je ne me movrai a nul fuer
Annuit mes tant qu'a lou matin,
Que n'i sai voie ne chemin,
Que vespres est et la nuit vient,
Ce veez; et miauz me covient
A estre ci et reposer
Que par celle forest muser."
Atant se tut, plus ne li dist.
La damoiselle un po sourist
Por ce qu'il tenoit lou martel
Por confondre tout le chastel,
Et por ce qu'ainz ne s'esmaia
De ce qu'elle li aconta,
Ainz iert plus vermoil d'un charbon.
Fiertez de serpant, de lion,
Ne valoit vers sa contenance.
Celle qui molt fu douce et franche
Li a dit: "Sire, or vos soufrez
Un petitet, si m'atandez.
A ma dame parler irai,
A vos sanz targier revanrai,
Si orroiz, espoir, tel novelle
Qui vos sera ou lede ou belle."
Dit Percevaux: "Donc i alez.
Et molt petit i demorez,
Que li targiers m'annuieroit;
Et saichiez qu'il me greveroit
Tant que je soufrir ne porroie.
Mais metez vos tost a la voie,
Que riens plus dire ne vos sai;
Au martel vos rapelerai."
-"Sire, fait elle, et je i vois.
Mais por la sainte voire croiz
Et por lou roi esperitable,
N'atoichiez hui mes a la table."
Lors se parti de la fenestre
Conme celle qui bien sot l'estre.
Trois pucelles a apelees,
Molt tres bellemant atornees.
Ansamble o li les amena,
Tant qu'a Perceval ne fina,
Qui lez la belle table estoit;
Le martel an sa main tenoit.
Salüé l'ont molt hautemant,
L'une d'elles lou cheval prant,
En une estable l'a mené,
Si li dona a grant planté
Boen fain de pre et bone aveine,
Noviau batue, bone et saine.
Les autres trois an ont mené
Perceval, et l'ont desarmé
An la salle, qu'il ont trovee
Molt richemant ancortinee
De dras de soie amperïaus,
Yndes, vermaux, jaunes et biaux.
Tote reluit de dras a or
Ovrez, qui valent un tresor.
Percevaux molt fort se mervoille,
Car l'uevre se desaparoille
De si com l'ot jehuir veüe.
De l'uis d'une chambre est issue
Une pucelle jante et bloie.
Un molt riche mantel de soie,
Forré dedanz de blans hermine,
Aporte an sa main la meschine,
Si l'afubla a Perceval.
Puis li a dist: "Sire vasal,
Or am poëz vos bien venir
Es chambres ma dame veïr.
Et s'i[l] vos plait et vos volez,
An ceste salle remenez,
i avroiz quanque vo[s] plera."
Percevaux dist qu'il i ira
Veoir la dame dou chastel.
"Certes, fait elle, ce m'est bel."
Donc l'an ont mené an la chambre,
Qui toute estoit ovree a lambre,
D'or painte, pavee d'argent;
Onques, par lou mien escïent,
Ne vit nus hom ausint bone ovre.
Et qui tout lo voir an descuevre,
Bien i avoit cent damoiselles
Cointes et avenanz et belles,
Atornees de riche ator
Et vestues d'une color;
Et samblent toutes d'un aaige,
D'une maniere et d'un coraige.
Chascune estoit desafublee
Et de son chief sa bande ostee,
Si lor paroient li crin sor
Qui plus reluisent que fins or.
Euvres de soie a or ovroient,
Et quant elle[s] Perceval voient,
Contre lui toutes se leverent
Et gentemant lou salüerent
Conme prodome doivent fere.
A Perceval lou cuer esclere
De ce que elles li font joie.
Et je, que plus vos conteroie?
Delez la dame s'est asis,
Qui est blanche con fleur de lis
Et de vermoil miauz coloree
Que n'est an mai la matinee
Rose de novel espanie,
Quant la rosee l'a moillie.
Percevaux esgarde sovant
La dame et puis tout le covant,
N'i a celle molt ne li plese.
Or n'a il fain n'autre mesaise,
[Or n'a il duel de nule rien],
Car antor lui voit tant de bien
Q'ansamble n'an ot veü tant
An tout le mont, son escïent.
La dame l'a mis a reson:
"Sire, fait elle, vostre non
Me dites, s'il ne vos desplaist."
Percevaux mie ne li taist
Son non, ainz li a tost nonmé;
Et se li a trestout conté
Conmant par la forest erra
rois jors, qu'ainz ostel ne trova
O il se peüst herbergier
Ne de nule riens aaisier.
Fait la dame: "Molt puet bien estre,
Car an cest sen a main senestre
Porroit l'an bien huit jors errer
Ainz qu'am poïst recet trover
O il eüst pain ne vïende."
Les tables a metre conmande
La dame; et n'aillent atargent!
N'i ot escuier ne sergent
Ne chevalier, fors damoiselles
Qui furent cortoises et belles.
Celles s'an sont bien antremises,
Bellemant ont les tables mises
Et puis l'eve leur aporterent;
La dame et Percevaux laverent,
Et puis les autres, ce me samble.
Percevaux et la dame ansamble
Mangierent par molt grant deduiz.
Et ainçois que venist la nuiz
I ot tant cirges alumez
Que molt i fu granz la clartez;
Ce ne fu se mervoille non.
Vïende orent a grant foison:
Char de manieres et oisiaux,
Lus et saumons fres et noviaus;
De l'autre chose annuiz seroit,
Qui tout lo voir vos an diroit.
Qant orent mangié par loisir
Itant con leur vint a plesir,
Les napes conmandent oster.
Celles qui molt font a loër,
Qui servi orent bellemant,
Les osterent isnellemant.
Percevaux lez la dame sist,
Qui le non dou chastel anquist
Et conmant ce est avenu
Que chevalier n'i a veü,
Sergent ne vallet n'escuier.
"Sire, ja celer no vos quier,
Fait la dame, por nul afaire;
Car franc vos voi et debonaire,
Et preuz me samblez et hardiz.
Cis chastel, de ce soiez fiz,
A non li Chastiaux aus Pucelles.
Or am poëz oïr novelles;
S'onques an oïstes parler
Et s'i[l] vos plait a escouster,
La verité vos an dirai,
Ja point ne vos an mantirai.”
-"Certes, dame, fait Percevaux,
Cil ne seroit mie loiaus
Qui volantiers n'escouteroit
Ce que belle dame diroit.
S'i[l] ne vos devoit annuier,
Je voudroie oïr conmancier
Por quoi la porte fu fermee
Si tost con l'oi jehuir passee;
Et dou martel et de la table
Qui la fors est tant delistable,
Por quoi l'an n'i ose ferir.
Et de la salle voil oïr,
Que je vi hui si agastie,
Or est trestoute replanie;
Mervoilles me samble, par m'ame."
-"Sire Percevaux, fait la dame,
De tot ce seroiz vos bien cerz.
Nos manons ci an ce deserz,
Loing de gent bien quatre jornees;
Ici nos somes assamblees,
Si somes totes d'um paraige,
D'une maniere et d'un aaige.
Ici, tout sans mantir, avons
Qanque nos plaist et nos volons.
Ici fis fonder ce chastel,
Por ce que vi lou leu si bel;
Sus la grant riviere est asis.
Ma foi loiaumant vos plevis
C'onques maçons n'i mist les mains,
N'onques n'i labora vilains;
Ainz le firent quatre pucelles
Cointes et avenanz et belles.
Et quant par avanture avient
Q'aucuns chevalier ceanz vient,
Qui vet cerchant les avantures,
Nos somes bien toutes seüres
Que mestier a de reposer,
Si le laisons ceanz antrer.
Lors qu'il i est, si li clot on
La porte trestout a bandon.
Puis s'an vient a la salle droit,
Et quant einsint gaste la voit,
S'il est coarz et esbahiz,
Dont cuide bien estre traïz
Et por issir hors s'am repaire.
Et s'i[l] ne set tant de l'afaire
Qu'i[l] saiche ferir dou martel,
Tote nuit gaite lou chastel;
Ne trovera qui lou regart.
Au bien matin de quele part
Qu'il vorra, son chemin tandra,
Que ja nus ne li desfandra.
Et s'il est saiges et cortois,
Que dou martel deus cos ou trois
Fiere seur la table erranmant,
S'iert herbergiez molt richemant
Et aiesiez a son voloir.
Nos ne volons sergent avoir,
Car trestoz nos voloirs avons
De sohaidier. Se nos volons
Tant travaillier, avrons nos tant
De toz les biens qu'a remenant
An avrons a molt grant planté."
Atant a la dame finé
Son contë et si rest teüe.
Percevaux l'a bien antandue,
Plus ne conta de s'avanture;
La nuiz estoit ja toute oscure,
Si estoit tens d'aler gesir.
De Perceval ne quier mantir,
Si lassez est et si deliz
Que de legier fu andormiz
Delez la dame debonaire.
Un lit fist an la salle faire,
Riche et bien faiz an toz androiz.
Un covertor orlé d'orfrois,
Forré dedanz de cicamus,
Estandent deus pucelles sus.
Quant richemant l'ont atorné,
La dame a Perceval bouté
Bellemant por lui esveillier.
"Sire, fait elle, alez couchier,
Que tans an est, se vos volez.
Travailliez estes et penez;
Bien sai que pieç'a deüssiez
An vostre lit estre couchiez."
Atant s'est d'illueques levee,
An une chambre an est antree,
Et o li toutes ses pucelles,
Fors seulemant deus damoiselles
Qui remestrent o Perceval.
Tan[t] furent o lou bon vasal
Qu'i[l] fu couchiez et andormis.
Celles qui orent cler lo vis
S'an sont parties et sevrees
Et dedanz les chambres antrees.
Percevaux toute annuit dormi,
Tant que li biaux jors esclarci
Et que li solaux se leva.
Esveilliez s'est, si se trova
Desoz un haut chesne foillu,
Lez lui sa lance et son escu
Et ses armes et son destrier
Tout atorné por chevauchier.
N'i ot a dire plus ne mains,
Mise est[oit] la selle et li frains.
Percevaux molt s'an esmervoille,
De ses armes tost s'aparoille:
Sans atargier le haubert vest,
Le hiaume lace sanz arest;
L'escu au col, l'espee au lez,
Est desus son cheval montez,
Donc a prime garde antor lui.
"Diex, aïde! fait il, je gui
Annuit au Chastel au Pucelles,
Et si an i vi tant de belles
C'onques mes n'an vi tant ansamble.
Et avec ce tres bien me samble
Que salle i ot et haute tor,
Et fors murs crenelez antor,
Si que n'iert se mervoille non.
Or n'i voi borde ne meson
Ne mur ne porte ne riens nee.
Je cuit tres bien an ma pansee
Que ce soit fait par faierie,
Mais de ce ne me dot ge mie
Que ne fuse trop aiesiez
Et an molt riche lit couchiez."
Einsint a lui meïsmes resne
Percevaux, quant desoz le chesne
Se trove, et puis si s'achemine.

TANT a erré par la gaudine
Qu'i[l] vint an une grant vallee,
La ou une lande a trovee,
Et la plus belle et la plus grande
Qui adonc fust tant qu'an Yllande.
La forest estoit grande antor,
La lande avoit bien de longor
Pres de deus liues et demie.
Tout droit anmi la praierie
Avoit un aubre grant et le,
Que Nature avoit manovré
Grant et foillu et bien planier.
Bien peüssent cent chevalier
An l'ombre qu'i[l] randoit seïr,
Et cil quis deüssent servir;
Ja nes atoichast li solaux
An esté quant il est plus chauz.
Ensus de l'arbre une traitie[e]
Avoit une tante dreciee
Qui trop estoit riche a mervoille.
D'une riche porpre vermoille,
De blanc ovre[e] a eschaquier,
Estoient trestuit li quartier.
Les cordes ierent de soie ynde;
Uns Sarrazins les fist an Ynde,
Qui les vandi un grant tresor.
i ponmiau desus estoit d'or
Bien esmeré, fin et vermoil,
Qui reluit contre lou soloil
Que toz li tref an reflamboie
Et la fresche herbe qui verdoie.
Deus loges galesches avoit
Selonc la tante, qui estoit
Telle con vos dire m'oëz.
Percevaux est la droit alez,
Tres qu'a la tente ne fina.
Qant vint a l'uis, si s'aclina
Et vit dedanz un riche lit
Tout covert d'un vermoil samit,
Ou d'or ot mainte fleur tissue;
Nule autre riens n'i a veüe.
A destre a son destrier torné,
Par desoz l'aubre a regardé,
Si a veüe une meschine
Vestue d'une porpre hermine
Mipartie de deus cendaux;
Li uns iert blans, l'autre vermaux.
Percevaux tant que la n'areste,
A l'arbre vit pandre une teste
D'un cerf ramu de doze rains.
Or cuide bien estre certains
Et bien seürs que celle soit
La teste que perdue avoit,
Mais n'i voit mie dou braichet.
C'est la chose qui plus li met
Son cuer am peine et an friçon;
Ne set que dire ne que non,
Mais qu'il a celle salüee
Qui ses saluz petit agree,
Que molt l'a bien reconneü.
A Perceval a respondu:
"Sire vasaus, se Diex m'aït,
C'est grant dolor quant mauvés vit
Einsint lonc tans com uns prodom.
Por vos ai dit ceste reson.
Li deables vos ont gari
Q'an ne vos a pieç'a honi
Ou ocis par ces desertines,
Mais venuz est vostre termines:
Ne poëz hui cest jor passer
San vos honir et vergonder,
Molt vos iert pesmes cist jornaux."
-"Diex, aïde! fait Percevaux,
Belle suer, qu'est ce que vos dites?
Einsint m'aït Saint Esperites,
Et si me doint joie et honor,
Qu'ancor n'ai ge nule peor.
Mais dites moi, se vos volez,
L'achoison, se vos la savez,
or quoi je deüsse estre ocis."
-"Ne te sovient que me tolis,
Fait elle, le braichet petit?
Mais puis l'oi ge sans nul desdit
Et ancor l'ai, ja lou verras;
Ne ja tant hardiz ne seras
Que tu i oses la main tandre.
Et voiz a celle branche pandre
La teste dou cerf qu'oceïs,
Que tu ou riche gaut preïs
Dou biau chastel a la pucelle,
Qui puis n'oï voire novelle
De som braichet, que plus amoit
Que riens nule qui ou mont soit.
Atandu l'a deci a ore,
Et bien le puet atandre ancore
Toz les jors que elle vivra,
Jamés par toi ne lou ravra."
Quant Percevaux ot la novelle,
Molt li plot et molt li fu belle
De som braichet qu'a retrové,
Et vient au grant arbre ramé.
San descendre, molt vistemant
La teste dou cerf qui i pant
An a molt tost desataichiee
Et desus l'erbe vert couchiee.
La damoiselle s'an aïre,
Tel duel an a ne set que dire,
Mais que tant dist: "Diex! quant vandra
Cil qui de toi me vangera?"
Percevaux molt s'an esjoï.
Atant an la forest oï
Un moienel deus foiz soner,
Puis conmança a esgarder,
Si vit un cerf les sauz venir
Qui si las estoit de foïr
Et si menez qu'a molt grant poine
Pooit il mes avoir s'alainne;
La laingue avoit toute gitee
De la goule qu'il ot baee.
Uns braichet aprés le sivoit,
Qui par la cuisse le pinçoit
Assez sovant et aigremant.
Sus un cheval isnellemant
Venoit uns chevalier aprés
Qanqu'il pooit a grant alés,
Qui un haubert vestu avoit
Plus blans que nule fleur [n']estoit
D'aube espine ne d'eglantier.
An son chief ot hiaume d'acier
Qui molt estoit de grant vaillance,
Et si portoit une grant lance
A fer tranchant qui aguz fu.
Einsint armez, tout sanz escu,
Le cerf et lou braichet sivoit,
Et d'eures an autres sonoit
Un moienel par grant vigor,
Si que la forest tout antor,
Qui molt estoit belle et foillie,
Retantissoit de l'estormie.
Li cerf vint, onques ne fina
Jusqu'a l'aubre. Adonc s'aresta
Li braichet qui toz jors le tint.
Li chevalier qui aprés vint
L'a si feru et asené
De sa lance ou destre costé
Que li fers d'autre part sailli
Plus de deus piez et un demi.
Li cerf chaï qui fu navrez,
Einsint fu pris et arestez
Et retenuz, n'an vois doutant.
Ez vos la damoiselle atant,
Qui au blanc chevalier escrie:
"Sire, se Diex me beneïe,
Soz cel arbre a un chevalier
Qui molt m'a fait hui aïrier."
-"De quoi? fait il, si la regarde;
Avez vos eü de lui garde
Se bone non, ma douce amie?"
-"Nenil, se Diex me beneïe,
Fait elle, mes que vostre teste,
Dont vos solez fere tel feste,
A de la branche despandue
Et mise desus l'erbe drue;
Si dist qu'elle est soue demeine,
Et cel vostre braichet reclainme,
Por ce, ce dist, que li tolistes
Et voient ses iauz le preïstes
Sans son congié et sans son gre.
Or a tant aprés vos alé
Qu'i[l] le ravra, s'i[l] puet, ce dit."
D'ire et de mautalant fremit
Li chevalier quant il l'antant.
Le cerf laisse, plus n'i atant,
Vers Perceval son destrier torne,
Qui ne fait mie chiere morne,
Ainz iert apuiez sus sa lance.
"Vasau, fait il, molt grant pesance
M'avez hui faite, bien lo voi.
Qui vos conduit? Dites lou moi."
Jou vos dirai, fait Percevaux,
Iceste espee et cist chevaux,
Cit escuz qui est de quartier
Et cist hiaumes qui est d'acier
Et cit hauberz a maille blanche,
Mes cors meïsmes et ma lance
Me conduient, je vos plevis,
Contre trestoz mes anemis.
Or vos an ai dit verité;
Mom braichet, s'i[l] vos vient a gre,
Me randez am pes et sans guerre,
Que longuemant ai mis au querre,
i n'ai cure de la mellee."
Cil jure la virge honoree
Que ja por lui ne le randra.
Percevaux dist que si fera,
Mau gre suen le vorra avoir.
Quant amors n'i puet riens valoir,
Ne l'an fera hui mes proiere;
Car il voit an mainte maniere
Q'an felon cuer a po douçor
Et an orgueil a po d'amor;
Et an home desmesuré
A molt petit d'umelité,
Si leur meschiet assez sovant.
"Par Dieu, fait il, mien escïent
Qu'esté avez a bone escole
Et aprise mainte parole;
Mais molt savroiz bien sermoner,
Ainz que vos am puissiez porter
Le braichet que tant avez quis."
-"Certes, fait Percevaux, amis,
Jamés jor baillir ne le quier
S'a vive force ne[l] conquier."
Desfie le tout erranmant.
D'ire et de mautalant esprant
Li chevalier, quant i[l] l'oï;
Son escu a son col pandi,
Qui au grant arbre iert apuiez,
D'armes iert bien aparailliez
Qui riches ierent a mervoille,
Sa lance estoit tote vermoille
Dou sanc dou cerf qu'il out ocis.
Les chevaux ont es galos mis,
S'est li uns esloigniez de l'autre,
Escu au col, lance seur fautre.
Puis s'antrevienent molt ansamble,
Si s'antrefierent, ce me samble,
De chevaux, de cors et d'escuz,
Qu'a la terre se portent jus
Si qu'andui furent esgené,
Si maumis et si estoné
C'une grant piece tuit coi jurent.
Et li chevaux si hurté furent
Des poitrines et front a front
Qu'a po escervellé ne sont.
Einsint furent ou champ tuit quoi
Li vasal, et par grant desroi
Sont relevé tot an estant.
Chascuns trait dou fuerre le branc,
Cler et tranchant conme rasor;
Es escuz qui sont point a flor,
Dom il se covrent, les ambatent.
Igaumant andui se combatent,
Si par sont prodom[e] et vasal
Que petit muevent lor estal.
Percevaux fiert lou chevalier
Dou branc forbi tranchant d'acier
Amont an l'iaume d'or gemé;
Se de plain l'eüst asené,
Mort l'eüst, au mien escïent.
Mais li boens branc saignié d'argent
Torna a destre contreval;
Dou hiaume tranche lo nasal
Jusqu'an la char, qui qu'an soit let,
Si que dou sanc vermoil an tret,
Que lou haubert ansanglanta
Et jusqu'a la terre colla.
Li chevalier point ne s'esmaie;
S'en li preste, tost lo repaie:
Por un [cop deus] tot sans faillir;
Des hiaumes font le feu saillir
Aus espees d'acier forbies.
Tant ont duré les escremies
Qu'il se sont lassé de mal fere,
Qu'i[l] ne sevent qu'il puisent fere.
Perceval dou braichet sovient,
Et voit que celle ancor le tient
Qui tant l'an avoit ramposné;
Ire et fierté li a doublé
Son hardemant et sa valor.
"Certes, fait il, grant deshonor
Puis avoir et molt grant ledure,
Quant ceste bataille tant dure."
A l'ire qu'il a li cort seure,
Trois cox li done an molt po d'eure;
Fiert et refiert, maille et remaille,
Le hiaume atoute la vantaille
Tranche, si que li sans an raie.
Et cil mie ne se delaie,
Ainz se desfant, mes ne li vaut.
Percevaux duremant l'asaut,
Tant qu'il l'abat tout estandu;
Cil est chaüz sus son escu.
Percevaux desus lui s'areste,
Trois cos lou fiert desus la teste,
Par un petit qu'il ne l'a mort.
Cil voit n'i a mestier confort,
Molt duremant merci li prie,
Por amor Dieu qu'il ne l'ocie.
Percevaux dist que ja n'avra
De lui merci, quant il li a
Deshonor faite a som pooir.
"Sire, fait il, vostre voloir
Feroiz de moi sanz nul desdit;
Mais pechié fait qui home ocit,
Et desraison, mien escïent."
A Perceval pitié am prant,
Si dist que il li pardonra
Par covant que il se metra
An la prison lou roi Artu,
Et le braichet qu'a tant tenu
Li randra il trestot delivre;
Ainsins porra garir et vivre.
Et manra a cort sa meschine,
Si la randra a la roïne,
Et li dira trestot l'afaire
Por quoi ce li covient a faire.
Il li otroie volantiers,
Besoinz l'an estoit et mestiers,
Car autremant fust il ocis.
Acordé sont, ce m'est avis,
Par tel raison, par tel maniere.
Desus l'erbe vert et planiere
Se sont asis por reposer.
Percevaux prist a demander
Au chevalier que il li die
Le non de lui et de s'amie.
Cil li dist, ne le cela pas:
"Sire, an m'apelle Garsallas,
Filz fui le duc de Geneloie;
M'amie a non Criseuz la Bloie,
Qui molt est belle et franche et large,
Debonaire, cortoise et saige.
Verité dite vos an ai,
Mais de par cui pris me randrai
An la cort au bon roi Artu?”
-"Biaux doz amis, et ne sez tu?"
Fait Percevaux. "Naie, voir, sire."
-"De par Perceval poëz dire,
Le Gallois, ainsins suis nonmez;
Si an seroiz miauz honorez
Et conneüz, au mien espoir.
Or vorroie de toi savoir,
Se tu en sez nule novelle,
Dou chastel et de la pucelle
Qui lou braichet me conmanda."
"Sire, fait il, n'am parlez ja,
Que riens n'an sai, foi que doi vos."
-"Or me dites, biaux amis doz,
La verité dou chevalier
Qui m'abati de mon destrier
A l'a[r]chel, a la seposture.
La verité et l'avanture
Me dites, nou me celez mie,
Car aler m'i fist vostre amie
Demander por quoi s'i gisoit.
Je ne sai s'il anclos estoit
El tombel, mes que je l'oï
Armé venir derriere mi.
Je le regardai erranmant,
Plus lo vi noir d'un arremant,
Et toz noirs estoit ses chevaux,
Molt duremant estoit isniaux.
Des lances nos antreferimes,
Si qu'a terre nos abastimes.
A vos deus iauz tot ce veïstes,
Des lors mom braichet me tolites
Sanz mot dire et sans aresnier.
J'oustrai d'armes lou chevalier,
Mais ainz que je l'eüsse pris,
Se fu dedanz l'archel remis.
J'alai aprés, si le huichai,
Por ce que demander cuidai
Quel part vos deüsse trover;
Mais je n'i soi tant apeler
C'un tout seul mot me respondit
Ne que ça fors a moi venist.
Et de ce molt me merveillai,
Q'ainz puis chevalier ne trovai,
Vallet, dame ne damoiselle,
Qui m'an seüst dire novelle.
Or me dites, se vos savez,
Que devint et ou est alez,
Que molt lou desir a savoir,
Se j'am pooie oïr lo voir."
-"Sire, fait il, jo vos diré,
Que ja de mot n'an mantiré.
Li chevaliers si est mes freres,
Mais ne fu mie de ma mere,
Car mes peres deus fames ot.
Et au plus tost qu'il onques pot
Armes soufrir, si s'am parti,
Et telle proësce coilli,
Telle noblesce et tel vigor,
Q'ainz n'oï parler de greignor.
Et si devint ruites et fiers
Que c'iert li miaudres chevaliers
Que l'an seüst an nule terre.
Les avantures ala querre
Cinc anz toz plains, onc ne fina.
Onques chevalier ne trova
An ces cinc anz trestoz planiers,
Tant fust ne coraigeus ne fiers,
Que par armes ne conqueïst
Ou que par force n'oceïst.
Einsint les cinc anz amploia,
Tant que par avanture antra
An la riche ille d'Avallon.
An la forest dou Blanc Perron
rova seant une pucelle
Lez une clere fontenelle,
Qui tant iert belle a grant mervoille
Que je ne cuit que sa paraille
Fust adonc an trestot le monde,
Tant com il dure a la reonde.
Car Diex meïsmes l'ot formee,
Qui si biau l'ot anluminee
Qu'il n'est nus hom qui la veïst,
Qu'il ne cuidast et ne deïst
Qu'i[l] l'eüst dou ciel anvoiee,
Car cil qui d'amors est sorpris
Fait volantiers ce qu'an li prie,
Celle qui l'a an sa baillie,
Car an amor a molt grant chose.
Ne furent mie illuec grant pose,
Tant qu'ansamble s'acheminerent;
Par la forest trois jors errerent,
Tant que vindrent an une lande
Qui molt estoit et belle et grande,
Au chief d'une forest ramee.
Ja iert none de jor passee,
La s'aresterent ambedui.
'Sire, fait elle, grant annui
Poons avoir de tant errer.
Je vos lo ci a demorer,
Se il vos plaist, an ceste pree.'
Cil a la pucelle esgardee,
Si li dist: 'Douce amie chiere,
[S']an ceste grant forest planiere
Remanons, n'avrons que mangier;
Si nos porra molt annuier
De ce que nule creature
Ne chevalier ne avanture,
Au mien escïent, ne verrons
Tant con nos i demorerons.'
-Si feronz, fait elle, biau sire.
Laissiez m'a vos parler et dire:
Ci passent li boens chevalier,
Li coraijeus et li plus fier
De la cort le bon roi Artu[r];
De ce soiez vos a seür.
Se doze anz poëz ici estre,
Et bien garder le leu et l'estre,
Si que n'i perdoiz vostre honor,
Plus an avroiz pris et valor
Que chevalier qui soit an vie.
Et si gardez, nou doutez mie,
Que nos avrons a no voloir
Tot ce que nos voudrons avoir;
Et pain et char fresche et poisson
Et vin assez et a foisson
Ne vos faudra an vostre vie.'
Et cil lou remenoir otrie
Par si qu'elle nul leu n'iroit,
Mais toz tans avec lui seroit.
Celle respont: 'Molt volantiers.'
Lassez estoit li chevaliers,
Si descendi de son destrier,
Et la pucelle sans targier
De l'autre part est descendue.
Desus la vert herbe menue
Se coucha mes freres dormir;
Ne s'am peüst pas detenir,
Qui li donast cent mars d'argent.
Molt dormi bien et fermemant,
Tant qu'a none ne s'esveilla.
Et quant ce vint qu'il se leva,
Si se trova an un chastel
Tant fort et avenant et bel
Q'ainz n'avoit veü som paroil.
'Par foi, dist il, molt me mervoil,
Ma tres douce amie, ou nos somes.'
-Sire, fait elle, nos avomes
Meson ja d'anconmancemant,
Et si avons, mien escïent,
A grant planté et pain et vin
Tant qu'a la feste Saint Martin,
Et autres vïendes assez.'
-Somes nos donc, fait il, remés
Ci illueques an ceste lande
Qui tant par iert et belle et grande?'
-Oil, certes, dit la meschine.
Je vos mosterrai lou covine
Et tout ce que g'i ai ovré.'
Hors de la porte l'a mené,
Qui richemant estoit ovree;
Li chevaux furent an la pree,
Qui purent la vert herbe tandre.
'Amis, or vos voil je aprandre,
Fait la pucelle o le cler vis,
Le don que vos m'avez promis.'
-'Dites, fait il, et je l'orrai;
Et tot quanque faire porrai,
Ferai por vos, n'an doutez mie,
Q'autant vos ain conme ma vie.'
-'Amis, fait elle, or esgardez.
An tant conme dormi avez,
Ai ge faite ceste meson
Par tel sans et par tel reson
Que ja nus hom ne la verra,
Ne ja tant chevalier n'ira
Ci pres par sante ne par voie,
Que de ses iauz la porte voie;
De ce soiez bien a seür.
Mais a la porte, a ce blanc mur,
Ai ge fait un molt biau tombel;
Veez le la soz cel archel.
Ce verront bien li païsant
Et cil qui seront trespassant,
Et si verront un chevalier
Que g'i ai point sus son destrier,
Si con vos le porroiz veoir.
Et por la verité savoir
Ai fait desus letres petites,
Que je meïsmes ai escristes,
Qui dient que se nus venoit
A ce tombel et il disoit,
Si que l'an oïr le poïst,
"Danz chevaliers, se Diex m'aïst,
De grant folie s'antremist
Qui an celle tombe vos mist,"
Lors monterez sus vo destrier,
Si vos covandroit a vangier
La folie que dite avroit.'
Il dist que bien la vangeroit,
Se nului i veoit venir.
Ne vos an quier de riens mantir,
Sire, fait il a Perceval,
Mes freres fu lonc tamporal,
Bien dis anz avec la pucelle,
N'onques ne pot oïr novelle
De chevalier qui la venist,
Qui par armes le conqueïst,
Jusqu'atant que vos i venistes;
Bien savez conmant le feïstes.
La verité vos an ai dite,
Ainsint con s'elle fust escrite
Mot a mot an un parchemin."
Percevaux tint le chief anclin,
Qui molt volantiers escoustoit
La mervoille que cil contoit.
Qant il an sot la verité,
u chevalier a demandé
Conmant ses freres avoit non.
Il li respont sans achoison:
"Li Noirs Chevalier de Valdoire,
De la Noire Forest d'Ardoire.
Ce fu ses nons au premerains,
Mais changiez fu au derrïens,
Qu'il a a non par son revel
Le Noir Chevalier de l'Archel
A la seposture an la lande,
Qui si est belle et lee et grande.
Or savez toute la reson,
Si vos proi qu'an mon pavaillon
Alons mangier, que tans an est.
Bien sai que nos i avrons prest
Pain et vin a molt grant plantez;
Et si a, ce cuit, deus pastez
D'un conin que je pris des ier.
Et se vos volez atargier
Ancor un petit, nos avrons
Lardez de cerf et venoisons
Et autres vïendes assez.
Or me dites vos volantez,
Biau sire; et si ne vos annuit,
Car grant tans a jusqu'a la nuit."
Percevaux dist qu'il ne voloit
Plus atargier, ainz an iroit
Tantost com il avroit mangié.
Dont ne se sont plus atargié,
Au pavaillon s'an sont alé,
Ensamble sont leanz antré.
Ne sai que plus vos an devis,
Au mangier sont tuit troi asis,
Si mangierent molt lieemant.
N'i sistrent mie longuemant,
Mes molt ont a plaisir eü.
Quant il ont mangié et beü,
Levé se sont sans atargier.
Percevaux dist au chevalier
Qu'i[l] li die, s'i[l] set novelle
Dou chastel a la damoiselle
Qui le braichet li conmanda.
Cil dist et Damedieu jura
Qu'il ne set voie ne santier
Par ou le poïst adrecier.
Percevaux l'ot, ne set que dire.
"Mom braichet, fait il, biaux doz sire,
Me randez, et si m'an irai;
Que ja jor ne sejornerai
S'arai randu a la pucelle,
Qui tant est avenanz et belle,
Som braichet qu'ele tant a chier."
-"Biaux sire, tot ce n'a mestier,
Fait cil; ainz vos herbergeroiz
Annuit mes et sejorneroiz
Tant qu'au demain, que jors iert hauz.
S'iert refreschis vostre chevaux
Et vos meïsmes repossez,
Car li midis est ja passez
Et none aproiche duremant;
Et li solaux qui cler resplant,
Rant de ses rais si grant chalor
Que je ne vi ouan nul jor
Faire tel chaut ne tel ardure.
Ce seroit, certes, grant laidure
Se de moi vos partez hui mes,
Que trop est granz ceste forés,
Si vos i covandroit gesir
Et paine et mal annuit soufrir.
S'il vos plait, annuit remanez
Et le matin vos an irez,
Et je au roi qui Renonmee
Renome par mainte contree."
Percevaux dit que ja n'iert fait.
Et li chevalier atant lait
La parole tout a delivre,
Et le braichet manois li livre;
Onques n'i osa arester,
Car s'i[l] li peüst contrester,
Ne li randist por nul avoir.
Cil qui ne veust plus remanoir
Est montez sans arestemant,
L'escu au col, la lance prant
Et le braichet que tant a chier.
La teste dou cerf fist lïer
A l'arçon derriers de la selle.
Encor estoit ausi novelle
Com le jor que li cerf fu pris
Et an la grant forest ocis;
Ne fleroit ne n'estoit maumise
Ne ne feïst tant qu'au joïse.
Qui seul de moillier la gardast,
Ja an cest siecle n'ampirast,
Ainz iert toz tans fresche et novelle.
Percevaux a la damoiselle
Prant congié et au chevalier,
Des esperons fiert lou destrier,
Si s'am part molt grant aleüre.
Molt est liez de la trouveüre
Dou braichet qu'i[l] tient devant lui.
Riens ne li puet mes fere annui
Ne ancombrier, ce li est vis,
Car trestout cuide avoir conquis
Et avoir an sa poësté,
Qant som braichet a recovré.
Au chevalier voil revenir,
Qui de duel cuide bien morir
Por lou braichet qu'il a perdu.
Dou tost li est mesavenu
Et de s'anor et de som pris,
De honte est si matez et pris
Que mes n'an cuide avoir confort,
Morir vorroit de belle mort.
Tant par est fel et deputere
Que bien saichiez, s'il l'osast fere,
Qu'a Perceval se fust repris
Et de bataille raastis.
Mais tant lo set hardi et preu
Que il n'i voit mie som preu
An reconmancier la mellee;
Ainz a sa grant ire celee
Et rapaïe par celer,
Con cil qui ne puet amander
Honte ne tort, quant l'an li fet.
Einsint outre son gre le let
Et tout lou jor a sejorné.
La nuit a geü an son tre
Tant qu'au matin que li solaux
Se fu levez cler et vermaux.
Atornez s'est il et s'amie,
Si ont lor voie conmancie
Por aler a la cort lou roi.
A Tinpincarantin, ce croi,
Le troverent et sa mesnie.
Ne sai que je plus vos an die,
Mais li chevalier a conté
Au roi Artu la verité,
Einsint con vos l'avez oï,
Que de mot ne li a manti.
Et si saichiez que sa meschine
Bailla meïsmes la roïne,
Qui molt an fu joienz et liee.
Li rois retint de sa mesniee
Le chevalier que molt ama,
Et sa prison li pardona.

OR faites pais et vos taisiez
Trestuit ansamble, et si oiez
Le conte avant de Perceval,
Qui seus erre sus son cheval
Par la forest grant et planiere.
La teste a la selle derriere
Dou cerf ramu trossé avoit;
Lou braichet devant soi tenoit,
Que sovant vet aplanïent.
Molt prie Dieu, lou roi puissant,
Qu'il le laist an tel leu torner
Qu'il puisse lou chastel trover
Ou il vit lou bel eschaquier
Et les eschas, qui tant sont chier
Que nus proisier ne les porroit.
"Diex! fait il, se ce avenoit
Que g'i peüsse revenir
Et la damoiselle veïr
Qui plus est belle que seraine,
Molt a biaux vis et douce alaine,
Com seroie boens eürez!"
Antre qu'il iert an ce pansez
Et que formant se demantoit,
Devant soi garde et venir voit
Une mule qui plus est blanche
Que n'est nois negiee sus branche
An genvier quant elle est gelee.
Frainc ot a or, selle doree
D'une cenbue molt tres belle,
Qui tote estoit fresche et novelle.
La coverture iert d'un samit,
Onques nus hom plus bel ne vit.
La mulle tote seule erroit
Et contre Perceval venoit
Grant aleüre et molt esploite.
La voie estoit formant estroite,
Car elle n'estoit mie lee
De travers plus d'une jambee.
La blanche mule s'esploita
De venir tant qu'elle ancontra
Perceval droit anmi la voie,
Arestee s'est toute coie
De travers anmi le chemin.
Li jors traioit ja a la fin
Et estoit pres de la vespree.
Percevaux a molt esgardee
La mule qui seule venoit.
Le frainc et la cembue voit
Qui trop estoit riche a mervoille;
Ainz n'ot veüe sa paroille,
Ce li samble, an toute sa vie,
Que trop iert bien aparaillie.
Entremantres qu'il esgardoit
La mule qui si blanche estoit,
Et le lorain et la cembue,
Anmi la voie a parceüe
Une pucelle belle et jante
Qui bien sambloit estre dolante;
A pié venoit molt secorcie.
Mais s'il est qui le voir an die
De li et de sa grant biauté,
Vos dirïez par verité
C'onques si belle ne fu nee
Ne veüe ne esgardee.
Eschaufee iert, si ot color
Et gitoit si grant resplandor
Qu'il iert avis que fust venue
De paradis et descendue;
Bien sambloit chose esperitable.
Une robe ot molt delistable,
D'un dÿaspre a floretes d'or;
Onques n'issi de nul tresor
Ausins riche ne ausis biaux,
Si ert toz fres et toz noviaux.
Qant Percevaux l'a esgardee,
A grant mervoille li agree,
Car si devoit elle bien fere;
A tout le monde devroit plere
Pucelle si bien coloree.
A haute voiz s'est escrïee:
"Sire vasaux, car me randez
Ma mule que vos la veez,
Qui molt m'a hui faite aïrier,
Car des orains aprés mangier
Desoz un arbre descendi;
Des lors de moi se departi,
Que n'am poi puis avoir baillie."
-"Certes, fait Percevaux, amie,
Volantiers la vos randerai.
Venez ça, si vos aiderai
Que soiez montee desus."
Celle jure Dieu le lesus
Que ja n'i quier[t] avoir s'aïe
Por nule chose qu'i[l] li die;
Mais la mule li tieigne coie
Tant seulemant anmi la voie,
Car s'elle la resne tenoit,
Par li seule bien monteroit.
Percevaux l'ot, si la regarde,
Et celle pointet ne se tarde,
A la blanche mulle est venue,
N'i fist mie longue atandue,
Ainz sailli sus de terre plaine
Et la voie arieres l'an meine
Trestout erranmant sanz targier.
Percevaux prist a chevauchier
Ancoste li molt bonemant,
Si li demande doucemant
Dom elle vient et ou el va
Et ou annuit herbergera,
S'elle set chastel ne cité
Ou [il] puissent estre ostelé;
Ja iert la nuiz oscure et noire.
"Sire, fait elle, ja acroire
Ne vos feré autre mançonge.
Se vos avez nule besoigne
A porquerre, si la querez;
Que se vos avec moi venez
Tant qu'aie alé liue et demie,
Poi priseroiz puis vostre vie.
Mais metez vos ou retorner;
Je n'ai cure de sejorner,
Saichiez, an vostre compeignie."
-"Belle, se Diex me beneïe,
Fait Percevaux, por nul afere
Ne por besoigne qu'aie a fere
Ne leré qu'avec vos ne voise."
Celle l'ot, mie ne s'anvoise
De ce qu'elle li ot conter;
Ainz li conmance a raconter
Que foi qu'il doit Sainte Marie
Que lait ester sa compeignie.
Einsint ambedui estriverent,
A autre chose ne baierent.
Et la nuiz ja venue estoit
Qui la clarté dou jor covroit,
Si fu molt brune la vespree,
Que la lune estoit retornee
An decors, si ne paroit mie.
Et la forest haute et foillie
Leur randoit tenebror si grant,
Estoille n'i ert aparant
Ou trone ne ou fiermamant;
S'estoient si coisié li vant
Que petit ne grant ne vantoit.
La pucelle qui chevauchoit
Lez Perceval la blanche mulle
Dist qu'elle estoit trestote avugle,
Tant fesoit et oscur et noir.
"Belle, fait il, se remenoir
Vollez o moi an ce chemin
Annuit mes tant qu'a le matin,
Ce ne seroit mie folie.
Je vos oi, si ne vos voi mie;
C'est granz annuiz de chevauchier."
Celle respont sans atargier
Qu'avec lui ja n'arestera;
Ce poise li que tant i a
Esté, mes ne savoit que fere.
"Se frans fussiez et debonere,
Biaux sire, tant con deüssiez,
Ja avec moi ne venissiez
Chevauchant einsint longu[e]mant.
Mais je cuit, au mien escïent,
Que tart vandroiz au repantir,
Ainz que voiez lou jor venir."
A cest mot s'esforça d'aler,
Et la lune prist a lever,
Si conmança a esclairier
Et mïenuiz a aproichier.
Percevaux aprés li chemine,
Qui molt vorroit que la meschine
Li deïst tout ce qu'elle panse,
Et por quoi li fesoit desfance
D'avec li le chemin errer.
An ce qu'il iert an ce panser,
Molt loing choisi une clarté
Einsint conme cirge ambrasé.
Quant l'aparçut, molt l'esgarda;
Mais am po d'ore li sambla
Que cinc an i eüst ardanz,
Si cler et si resplandissant
Que la forest grant et planiere,
Ce li samble, de lor lumiere
Esprant et art tot anviron;
Ce n'estoit se mervoille non.
Et avec ce vis li estoit
Que jusqu'aus nues atoichoit
La flamble, qui toute iert vermoille.
A soi meïsmes se consoille
Que la pucelle aresnera
Et molt bel li demandera
Dont celle grant clarté venoit
Qui ainsint loing lor aparoit.
Apelee a la damoiselle:
"Car me dites, fait il, novelle
De ce feu que je ai veü."
Celle ne li a respondu
Nule riens, qu'a pres n'estoit mie,
Ainz estoit ja de lui partie
Et desevree sam plus dire.
Percevaux pas ne s'an aïre,
Ainçois an a sorris un poi
Et ne fu mie an grant esfroi
Ne n'ot peor de nule rien,
Ainçois s'afiche et jure bien
Qu'a la clarté vorra venir
Que que il l'an doie avenir,
Ja por peor ne remandra.
De chevauchier molt s'esforça
Plus tost que ne faisoit devant,
Mais tout li air de maintenant
Se covri et se reposa;
Et uns grans vans vint qui vanta,
Qui une pluie ot amenee
Si grant et si desmesuree
Qu'il sambloit que terre fondist
Et que la grant forest chaïst.
Percevaux molt s'an esbaï,
De son escu son chief covri,
Desoz un arbre est arestez
Tant que li maus tans fu passez,
Qui duremant li annuioit
Et qui au cuer li desplesoit.
Einsint soufri celle dolor
Tant que ce vint molt pres dou jor.
Don est la nublece partie
Et la nuiz toute resclarcie,
Si conmança biaux tens a fere.
A Perceval li cuers aclere,
Que ja se rest mis a la voie.
Devant soi esgarde et coloie,
Por ce que la clarté voloit
Veoir ausint com il soloit,
Mais onques ne la pot choisir
Ne ne se pooit ravertir
An quel sen ne an quel partie
L'avoit veüe ne choisie;
Le cuer an a tristre et dolant.
Tant a chevauchié neporquant
Qu'il est an une lande antrez
Qui molt estoit de grant biautez,
Mais n'estoit gaires grant ne lee.
Ja estoit pres de l'anjornee,
Et si fesoit si belle nuit
Que je ne cuit que riens annuit
A Perceval ne ne desplese,
Ancor ait il soufert mesese;
Car peine est molt tost oblïee
Quant Diex a joie ramenee
A celui qui souferte l'a.
Messires Percevaux pansa
C'um petit se reposeroit
Et som cheval pestre leroit,
Qui travailliez est et penez.
Anmi la lande an est antrez,
Desoz un grant aubre foillu
A mis sa lance et son escu.
Herbe i avoit fresche et novelle,
Son frainc osta et puis sa selle,
Si lessa pestre son destrier
Et reposer et aiesier.
Et il meïsmes s'est couchiez
Et sus son escu apoiez,
Car molt iert lassez et deliz.
Am po d'eure fu andormiz,
Et ses braichet lez lui estoit,
Qui a ses piez toz quoi gisoit.
Ainz ne s'an mut ne ne parti,
Ne plus que s'il l'eüst norri
A trestout les jor[s] de sa vie;
Molt li fist bone compeignie.
Einsint dormi, ne s'esveilla
Deci que li solaux leva
Qui le jor a anluminé.
Dou matin estoit ja passé
Tant que tierce bien aproichoit
Et la grant chalor conmançoit.
Donc a primes s'est esveilliez,
Ne s'i est gaires atargiés,
Sa selle a mise toz trossez;
Atout som braichet est montez.
L'escu au col se rachemine
Molt vistemant par la gaudine,
Si erre ainsint com je vos di
Tant que ce vint androit midi.
Desoz un arbre a regardé,
Qui molt estoit de grant biauté,
Et l'erbe iert vert desoz et drue.
La damoiselle i a veüe
Qui anz ou bois laissié l'avoit,
Et delez li la mulle voit
Atornee molt richemant.
Celle part s'an vet bellemant,
Que bien l'avoit reconneüe,
Et molt doucemant la salue
De Dieu lou roi omnipotent;
Et celle son salu li rant,
Qui molt petit i atendi.
Percevaux molt tost descendi
Quant vit que si bel l'aresnoit,
Et dist: "Dame, s'il vos plaisoit,
Certes molt volantiers savroie
De vos le voir et aprandroie
Por quoi me laissastes ersoir,
Quant la clarté vi aparoir
Dont la flambe iert tote vermoille."
-"Ne le tenez mie a mervoille,
Biaux sire, fait la damoi[se]lle
Qui molt estoit cortoise et belle,
Se je me departi de vos,
Que li ars iert si tenebros
Que ne pooie veoir goute.
Et si estoie an molt grant doute
Que n'ancontrasse un chevalier
Qui m'avoit fait afïencier
Que ne tendroie compeignie
De nul home qui fust an vie,
Jusqu'atant qu'a lui revandroie.
Covenances tenir voloie,
Si ne m'an doit nus hom blasmer.
Mais bien vos puis dire et conter
Q'ainz puis de mes iauz ne le vi
Que ier de moi se departi.
Et se vos ainz puis lou veïstes
Ou autrui parler an oïstes,
Dites le moi, nou celez mie."
-"Naie, se Diex me beneïe,
[Fait Percevaux, ma damoiselle,
Onques mais n'an oï novelle]
Ne parole ne mancion.
Mais dites moi, fait il, son non,
Conmant a droit estoit nonmez."
-"Sire, fait elle, il iert clamez
Am bautesme Bruns sans Pitiez;
Boens chevaliers et resoigniez
Iert duremant, je le vos di."
-"Belle, fait il, bien ai oï
De lui parler. Se le veoie,
Je cuit que bien le connoistroie.
Or me dites, ne vos annuit,
Quant de moi partites annuit,
Se la tampeste vos sorprist
Qui si tres grant annui me fist."
-"Nenil, sire, fait elle, voir;
Ainz ne me soi aparcevoir
Que pluie feïst ne tormente,
Ainz estoit la nuiz belle et gente
Et coie et sanz vant et serie,
Plus belle ne vi an ma vie.
Et de la clarté que veïstes,
Ne sai s'onques parler oïstes
Dou riche roi qui est peschierre.
Ci pres maint, outre une riviere,
Si just annuit an la forest
Por ce qu'elle formant li plest.
De la vint la grande clartez
Que vos demandee m'avez.
Et li feus qui estoit si hauz
Senefioit que li Graaux,
Qui tant est biaux et precïeux,
An quoi li clers sens glorïeux
Dou roi des rois fu receüz
Qant il an la croiz fu panduz,
Aveques lui ou bois l'avoit,
Que li deables ne deçoit
Nul home qui le jor le voie,
Ne ne le met an male voie
Por fere pechié cruminal.
Por ce fait porter le Graal
Li rois o soi qu'il est sains hom
Et plains de grant relegion
Et qui maine molt belle vie.
Nostre Seignor, qui pas n'oublie
Le preudome qui se repant
Des maus qu'a fait an son jovant,
Proie sovant qu'a soue part
Le mete es ciaux et si le gart
De pechié faire desloial."
Qui donc esgardast Perceval,
Sa contenance et son samblant,
Bien deïst, au mien escïent,
Qu'ains homs ne fu plus esperduz,
Se fors dou sens ne fu issuz.
Por la novelle qu'oïe a
La damoiselle ancor prïa
Que dou Graal li acontast,
Et que por Dieu ne li celast
La verité et lou secroi
Et l'achoison dou riche roi,
Com i[l] l'ot et qui li dona,
Et qui la lance li bailla
Dont li fer saine par la pointe.
Celle qui estoit saige et cointe,
Et dou respondre isnelle et mestre,
Li dist: "Sire, ce ne puet estre
Que je plus vos an doie dire.
Se cent foiz estïez mes sire,
N'en oseroie plus conter
Ne de ma boiche plus parler;
Car trestot est chose secree,
Si ne doit estre racontee
Par dame ne par damoiselle,
Par meschine ne par pucelle,
Ne par nul home qui soit nez,
Se il n'est prestes ordenez
Ou hom qui maine sainte vie,
Qui d'autrui chose n'ait envie,
Et qui autrui fere vousist
Tel chose com a lui feïst.
Cil porroit dou Graal parler
Et les mervoilles raconter,
Que nus hom ne porroit oïr
Que ne l'an esteüst fremir,
Trambler et remüer color
Et ampalir de la paor.
Or vos ai dist la verité.
Remontez, s'il vos vient a gre,
Si an venez ansamble o moi;
Et si vos disneroiz un poi,
Que tans an est, bien le savez,
A vos qui tans travaux avez
Et n'avez pas la nuit dormie."
Percevaux ainsint li otrie.
Aidier li viaut, mes ne li let;
Tout erranmant monter le fet
Sus son destrier, si s'acheminent.
Onques de chevauchier ne finent
Tant qu'an un grant val sont antré,
Ou il avoit un riche tre.
Une pucelle avoit devant,
Qui molt iert belle et avenant;
Illueques toute droite estoit.
Si tost com Percevaux la voit,
De Damedieu l'a salüe[e].
La pucelle sans demoree
Li respont molt avenanmant,
Et l'autre pucelle erranmant,
Qui Perceval ot amené,
Est descendue a l'uis dou tre;
Sa mule lesse toute coie.
De Perceval que vos diroie?
Descenduz est, s'osta son frain,
Le cheval lesse pestre au plain
L'erbe vert[e], fresche et novelle.
La teste remest an la selle,
Dou cerf que il trossé avoit,
Et lou braichet ancor tenoit.
Ou pavaillon l'an a porté,
Ou la pucelle l'a mené,
Qui molt belle chiere li fet.
Que vos feroie plus lonc plet?
Mais qu'i[l] mangierent a planté
Qanque leur plot et vint a gre,
Car assez troverent vïende
Telle come lor cuer demande,
Et vins, toz les meillors do mont.
De maintes choses parlé ont
Tant com il sistrent au mangier.
La pucelle sanz atargier
Prant dou braichet a demander
Que devant lui veoit ester,
An quel terre trové l'avoit
Et por quel chose le portoit
Et s'onques an avoit pris beste,
Et por quoi portoit celle teste
De ce grant cerf qu'il ot trossee,
Qui si estoit granz et ramee.
Percevaux li a lors conté
Dou cerf toute la verité:
Conmant l'ot an la forest pris,
Et conmant li braichet petis
Li fu bailliez au blanc chastel,
Et conmant ala a l'archel
O il le chevalier trova.
Trestout par ordre li conta
Conmant le braichet reperdi,
Et conmant l'avoit tant suï
Qu'i[l] l'a reconquis par bataille.
"Dame, fait il, conmant qu'il aille,
La pucelle oi an covenant,
Qui me fist dou braichet presant,
Que sanz faille le li randroie.
Et por ce que je ne vorroie
A damoiselle riens forfaire,
Qui tant fust franche et debonaire,
Li raport som braichet ariere.
Et s'elle me fait la proiere
Que covenant m'ot au partir,
Bien vos puis dire sanz mantir
Que tant avrai de mon voloir
Que ne m'avrai de quoi doloir."
-"Certes, fait la pucelle, sire,
S'il est si con je vos oi dire,
Molt li devez bien reporter.
Mes savrïez la vos nonmer
Ne lou chastel ou la veïstes,
Quant vos de li vos departites,
Et se vos i savez la voie?"
-"Nenil, se Damediex me voie,
Fait Percevaux, je n'an se rien.
Mais tant de li vos di ge bien
Que c'est la plus belle dou monde,
Tant com il dure a la reonde."
Atant se test, si ne dist plus.
De la table sont levé sus
Qant mangié orent par loisir.
Percevaux qui fu an desir
D'oïr ou li boens rois menoit,
Qui lou Graal an garde avoit,
Demanda a la damoiselle:
"Car me dites, fait il, pucelle,
Se vos la riche cort savez
Ou li rois maint bons eürez
Qui garde lou riche Graal
Et la lance qui au pointal
Rant la goute de sanc vermoil."
-"Oïl, se Diex me doint consoil,
Fait la pucelle, bien lou sai
Et bien le vos anseignerai,
Se vos la voie ne laissiez
Et dou tout ne vos forveiez."
Quant Percevaux l'ot et antant,
Mis a son frainc, plus n'i atant.
L'escu au col, trestoz armez,
Est desus son cheval montez.
Tant est liez qu'il ne set que fere,
A la pucelle s'an repere,
S'a congié pris et demandé.
"Sire, fait elle, par mon gre
N'an iroiz vos ancore mie.
Ce ne seroit pas cortoisie,
Se de moi vos departïez
Deci qu'atant que vos m'aiez
Vostre non aconté et dit.
Dites lou moi sans nul respit;
Savoir le voil." Et il li conte:
"Dame, se Diex me gart de honte,
Percevaux suis par non nonmez.
La droite voie me mostrez
A la cort lou Roi Pescheor,
Que Diex vos doint joie et honor."
-"Sire, fait elle, volantiers.
Tant i a voies et santiers
Que ne savrez la quelle aler.
Se vo destrier vollez mener
An destre et chevauchier ma mule,
Qui plus est blanche que riens nule,
Tout le chemin ira an oirre
Deci qu'au pont qui est de voirre,
Sus la riviere de Marsonde,
Qui est rade et lee et parfonde;
Tant que la molt bien vos manra.
Et quant ce iert qu'el i sera,
Passez outre a vostre plesir;
La mule laissiez revenir,
Bien tandra le plus droit chemin.
Sejornez tant qu'a le matin,
Si fera molt meillor errer."
-"De ce ne vos estuet parler,
Fait Percevaux, ma damoiselle;
Mais volantiers oïr novelle
Vorroie, voir, de vostre ami."
-"Par verité, sire, vos di
C'uns chevaliers ier m'ancontra
Qui ce me dist et raconta:
C'une pucelle l'an menoit,
Qui de lui grant besoing avoit
Por son ami qui estoit pris,
An une tor serré et mis.
Cil qui l'avoit amprisoné
Li avoit dit et creanté,
S'elle trovoit un chevalier
Tant coraigeus, hardi et fier,
Qui a lui an champ combatit,
Por que dou cheval l'abatit
Et tant l'eüst d'armes mené
Qu'i[l] l'eüst conquis et oustré,
Son ami raveroit tout quite.
Por la raison que vos ai dite,
Est mes amis o li alez,
Que molt est fiers et redoutez;
Diex le garise d'amcombrier!
Or n'i a plus; sans atargier
Voi bien qu'aler vos an volez.
Ce mien annel am porterez,
Dont molt par est riche la pierre,
Et si precïeuse et si chiere
Que, tant con vos l'avroiz el doi,
Par celle foi que je vos doi,
Vos portera ma blanche mulle
A seür, sans doutance nule,
Quel part que vos vorroiz aler.
Et dou pont de voirre passer
Ne vos estuet estre am poor.
Et s'il avient que par folor
Le perdez, ou par mescheance,
De ce soiez bien a fïence
Que la mule s'arestera
Ne ja por vos avant n'ira,
Soit an forest ou an riviere
Ou an grant lande ou an bruiere
Ou an cité ou an chastel.
Et s'uns autres portoit l'annel,
La mulle an reporroit mener
Et la ou li plairoit aler.
Mon anel an vo doi metez."
Lors li tendi. Il s'est clinez
Un petitet, l'anel a pris
Et an son doi moien l'a mis;
De Diex l'an rant merci et grez.
"Sire, fait elle, or m'antendez:
Ma mulle et mon annel ravrai
Tantost con vos anconterrai,
Sanz delai, sanz arestemant."
—“Par Dieu qui fist le firmamant,
Fait Percevaux, ma douce amie,
Ne vos correceroie mie
Por tout l'avoir qui est el monde,
Si grant com est a la reonde;
Trop estes franche et debonere.
Ne vos vorroie riens mesfere,
Ce saichiez, a jor de ma vie."
Lors prist congié, si [l']a lessie
An la tente de soie ovree.
La belle lande a trespassee,
Qui gueres longue ne dura,
Tant qu'an la grant forest antra
Qui molt estoit et grant et belle.
La teste dou cerf a la selle
De son destrier trossee avoit,
Et le braichet tou[s] tens portoit,
Que molt l'amoit et tenoit chier.
La mulle erroit le grant sentier
Grant aleüre et bien planiere,
Et li chevaux venoit derriere.
Einsint s'an vet con vos oëz;
Chemins, santiers a trespassez.
La mulle tint la droite voie,
Percevaux pas ne se desvoie,
Ainz li a laschié tout le frain;
Et elle amble trestot a plain,
Bel et bien afaitieemant.
L'annel esgarde molt sovant
Percevaux, qu'an son doi avoit.
La precïeuse pierre voit,
Qui molt estoit et belle et gente.
El regarder a mis s'antente
Tout lou jor tant qu'a la vespree.
Avanture n'a ancontree
Ne riens qui face a metre an conte,
Einsint con l'avanture conte,
Qui est voire de Perceval.
Mais il sont ore maint vasal
Qui vont fabloient par ces cors,
Qui les bons contes font rebors
Et des estoires les esloignent
Et les mançonges i ajoignent.
Et cil ques oient et escoutent
Ne sevent que bons conte montent,
Ainz dïent que cil menestrel
Qui gisent la nuit an l'ostel,
Qant il lor font un po conter
D'une avanture sanz rimer,
Qu'il ont toute l'estoire oïe,
Que ja n'orront jor de lor vie.
Si leur font la mançonge acroire,
Et il le sevent molt bien fere
Et bien acroistre et metre avant.
De Perceval oëz avant,
Qui tout le jor s'est tant penez
Que li solaux s'est esconsez
Et la clarté dou jor faillie.
Que vaut contes qui tant destrie?
An la forest jut toute nuit,
N'i ot ne feste ne deduit,
Ne que boivre ne que mangier,
Sa blanche mulle et son destrier
A gardé tant qu'a l'ajornee.
Molt fu belle la matinee;
Mis a son frain, puis est montez,
Si se fu tost acheminez
Sus la mulle qui bien savoit
La quelle voie aler devoit.
Chevauchié a deci a prime,
L'anel a la pierre saintime
Regarde molt de grant maniere.
Ne fina jusqu'a la riviere,
O il trova le pont de voirre;
Arestez est illuec an oirre
Au pié dou pont, s'a regardee
La riviere qui estoit lee
Une arbelestee et demie.
Et por ce que le voir an die,
Si estoit rade et merveilleuse
Et si parfonde et perilleuse
C'ou mont n'avoit ne nef ne barge
Qui tant par fust ne grant ne large,
Ne de fer ne d'acier bandee,
Qui i peüst avoir duree.
Li ponz estoit desus ovrez,
Et si ert fait et menovrez
Qu'il n'est hom qui le peüst dire
Ne clers qui le peüst descrire.
De voirre estoit, si estoit lez
Deus piez et demi mesurez,
Et si est si cler sans mantir
Q'am puet l'eve parmi veïr,
Qui cort desoz conme tampeste.
Percevaux plus ne s'i areste,
A la mule lasche le frain
Et elle monte lors de plain
Sus le pont qui foibles estoit.
Percevaux aprés soi menoit
Par les resnes som bon destrier,
Que il amoit et tenoit chier,
Si ne le voloit laissier mie.
La blanche mulle ne s'oublie
D'ausint seüremant errer
Et d'ausint jantemant ambler
Con s'elle fust a terre plaine;
Et li destriers a molt grant paine
I passa poëreusemant.
Derrieres lui trestoz porfant
Le pont qui est tant perillox
Et a passer si anuiox.
Vis iert Perceval qu'il fondist
An abisme, car il fremist
Par tel aïr, par tel maniere,
Que les pieces an la riviere
An cheoient, ce li sambloit.
De tout ce pas ne s'esmaioit
Percevaux, qui avoit fïence
An la mulle, qui sans doutance
Le porte bien et bellemant
Outre lou pont et sauvemant.
Et cil qui n'ot mal ne dolor,
Crieme ne doute ne poor,
Quant outre fu, si regarda
Le pont et si se merveilla,
Que tout le vit sain et antier.
"Ja m'iert avis que despecier
Le santoie, fait Percevaux;
Certes, molt est cist ponz cruaux
A passer a home coart.
Mervoille est conmant se depart
Nus hom, puis qu'il est sus montez,
Que de son sens n'est hors getez,
Tant qu'an l'eve soit trabuichiez
Et morz et perduz et noiez."
Einsint Percevaux regardoit
Le pont que il passé avoit,
Que il veoit sain et antier,
Et li sambloit que peçoier
Le fesoit ses chevaux derriere.
Mainte mervoille de maniere
Avoit an son oirre trové
Qui molt l'eüst espouanté,
S'i[l] fust coart ne pooreus.
Quant le pont qui estoit iteus
Ot regardé, si s'an torna.

A l'antree dou bois trova
Un vavasor de bel aaige,
Qui bien sambloit prodome et saige,
Au col avoit un cor d'yvoire,
Molt bien ovré d'uevre trifoire;
Un espié an som poing tenoit
Et deus levriers o soi menoit;
Sus un cheval seoit molt bel,
Gent et corant, fort et isnel.
Trestoz estoit desafublez,
Haut escorciez et bien huisez
D'unes granz hueses d'Angleterre.
Molt poïst l'an cerchier et querre
Par païs ainçois qu'an trovast
Home qui plus prodom samblast.
Percevaux l'a molt esgardé,
Premieremant l'a salüé;
Et li vavasor biau li dist:
"Sire, cil Diex qui toz nos fist
Vos doint honor, santé et joie,
Et si vos mete a droite voie
D'avoir ce que vo cuer desire."
Percevaux li a dist: "Biau sire,
Diex vos an oie de lesus;
Et si vos doint par ses vertuz
Joie et honor, santé et vie;
Et vos destort d'avoir anvie
D'autrui bien, se vos le veez.
Or me dites, nou me celez,
Conmant je vos apelerai."
-"Sire, dist il, jo vos dirai:
Brios de la Forest Arsee.
Or me dites sanz demoree
Le vostre non, jel voil savoir."
"Jel vos dirai trestot por voir,
Fait Percevaux, biaux doz amis.
Apelez suis an mom païs
Percevaux; an Gales fui nez.
Par celle foi que Dieu devez,
Se vos savez sanz nul trestor
La cort au bon Roi Pescheor,
Dites lou moi, si feroiz bien."
"Sire, dist Brios, une rien
Vos voil primes dire et conter.
S'a celle cort volez aler,
Vos covient de chevalerie
Avoir lou pris et la mestrie.
Autremant n'i poëz aler,
Por que vos puissiez achever
Ice que vos querre i alez.
Mais se vos croire m'an volez,
Molt vos am porroiz avancier
Et s'an feroiz molt a proisier,
Plus que ne vos porroie dire."
-"Dites le donc, por Dieu, biau sire,'
Fait Percevaux sanz arester.
"Ne sai s'oïstes ainz parler,
Fait cil, dou pont o nus ne passe,
Et dou grant tornoi qui amasse
Devant lou Chastel Orgueillox,
Ou li bons rois, li merveillox,
Li rois Artus, li preuz, li fiers,
Amanra set cens chevaliers
Por faire a ceus dedanz aïe."
-"Naie, se Diex me beneïe,
Fait Percevaux, n'an oï onques
Parler, sire."-"Venez i donques,
Fait Brios, que bien vos manrai;
Et annuit vos herbergerai
An mon ostel molt lieemant.
Et demain a l'esclairemant
Nos an irons andui ansamble
Au pont qui autre ne resamble;
Et se vos i poëz passer,
Bien vos poëz de ce vanter
Que plus avroiz pris et honor
C'onques n'orent vostre ancessor."
Percevaux dit qu'o lui ira,
Par si que au pont le manra
Et qu'avec lui par covenant
Ira au grant tornoiemant.
Brios dist qu'ainsint l'otrooit;
Se au grant pont passer pooit,
Toz tens tandroit sa compeignie
S'il an devoit perdre la vie;
Einsint li a acreanté.
Atant se sont acheminé
La droite voie an la forest.
Chevauchant vont sanz nul arest
La droite voie a lor ostel;
Assez parlerent d'un et d'el.
Li chevaliers a resgardee
La teste qui estoit [t]rossee
A l'arçon dou corant destrier;
Formant s'am prant a merveillier,
S'a demandé a Perceval
Por quoi avoit sus son cheval
Celle teste de cerf trossee,
Qui si estoit et granz et lee.
Et il li conte l'avanture
An chevauchant tot a droiture,
Ainsint con la vos ai contee;
Ne l'en fist onques recelee.
Et le braichet li a mostré,
Qu'il ainme molt por sa bonté;
Et de la mule ausint li conte,
Si com avez oï le conte.
Mais ne li dist pas de l'anel
Qu'il avoit precïeus et bel,
Ainz li cela, ne sai por quoi;
Et si le veoit an son doi
Et regardoit molt volantiers.
Tant ont tenu les droiz santiers
Qu'i[l] virent les tors dou chastel
Et les murs qui furent molt bel,
De marbre blanc et de liois.
Et si voil bien que vos saichois
Q'ainz meson ne fu miauz fermee;
Haute tor avoit a l'antree
Et porte et haut pont torneïs.
Ne sai que plus vos an devis.
Tant ont chevauchié et erré
Que tout le pont ont trespassé
Et la porte tant qu'a la salle.
Uns vallez les degrez avalle,
Qui an sa main un cor tenoit.
Tantost conme Brios lo voit,
Le suen cor a soné deus foiz;
Et li vallez tout demenois
Resone ausi a grant alaine.
Lors fu la cort trestoute plaine
De chevaliers et de mesnie.
Li sires leur conmande et prie
Qu'a Perceval portent honor
Et servent conme leur seignor.
Li chevalier atant descendent
Et li vallez les chevaux prenent,
Ses ont es estables menez.
Percevaux li preuz, li senez,
Ne les proia d'autre riens nule
Fors que seul de la blanche mule;
Et il le firent volantiers.
E[z] voz atant deus escu[i]ers
Qui deus mantiaux ont aportez.
Les chevaliers an ont menez
An la salle, et si desarmerent
Perceval, et puis l'afublerent
Un des mantiaus, et a Briol
Ont l'autre mantel mis au col.
Atant est d'une chambre issue
Une dame qui fu vestue
D'une escallate tainte an greine.
Trop me seroit annuiz et peine
De sa biauté an livre escrire,
Mais tant am puis conter et dire
Que n'estoit vileine ne folle.
A son seignor vient, si l'acole
Et fait a Perceval grant joie.
Desus un riche drap de soie
Se sont tuit troi asis ansamble.
Li vavasor, si con moi samble,
Laissa la dame o Perceval,
Anz an la cort s'an vet aval
Por fere haster lou mangier.
[D'Jilluec s'an torne sans targier,
Si est antrez an une chambre
Qui tote estoit ovree a lambre
Et de cendaus ancortinee.
Une soue fille a trovee,
Qui unes estaiches ovroit,
Et de si grant biauté estoit
Con s'elle fust serainne ou fee;
Ancontre som pere est levee,
Si le salue hautemant.
Et Brios par la main la prant,
An la grant salle l'an mena,
Jusqu'a Perceval ne fina,
Qui lez la dame se seoit
Et mainte chose li contoit
Dont encerchié l'ot et anquis.
Qant la pucelle o le cler vis
Parçut, vistemant sailli sus,
Molt hautemant li rant saluz.
Et la pucelle l'an ancline,
Qui molt avoit la color fine,
Delez Perceval s'est asise.
Li vavasor, qui l'ainme et prise,
Dist: "Belle fille, a ce seignor
Faites grant feste et grant honor,
Car il est molt frans et cortois."
Lors vienent sergent demenois
Metre les tables sans atante
An la salle qui molt fu gente,
Puis donent l'eve sans targier,
Si sont tuit assis au mangier,
Car tans an iert, none est passee.
La damoiselle coloree,
Qui molt avoit le cuer loial,
Manja ansamble o Perceval.
Vïende orent bone, a eslite,
Vin de Poito, qui molt delite
Celui qui fort vin viaut et ainme.
De leur mes ne quier estre am peine
A raconter ne a noncier,
Que tant an orent sanz targier
Com il lor plot et vint a gre;
De mainte chose i ot parlé
Et maint boen mot ramanteü.
Tant que li vespres venuz fu,
Ont sis a table, ce me samble;
Puis sont levé trestuit ansamble,
S'an sont alé desus lou pont
Qui estoit li miauz fez dou mont.
L'eve prenent a regarder
Et les poissons voient noër,
La forest et la praierie
Qui molt estoit belle et foillie.
Einsint menerent tel deduit
Tant que ce vint pres de la nuit,
Que li lit furent atorné.
An la salle sont retorné,
Ou mainte chandoille ot esprise.
La damoiselle tenoit prise
Percevaux par la main senestre,
Anquis li a trestout son estre
Et demande s'elle a ami.
"Sire, fait elle, ancor a mi
N'afiert pas que le doie fere,
Car je sai bien tant de l'afere
Que trop suis jeune a ce mestier,
Si n'an ai pas ancor mestier.
Si ne suis pas de si grant sens
Que je seüse an nul asens
D'amors respondre ne parler
Ne moi gaitier de mesparler,
Por ce ne m'an quier antremetre.
Se je mon cuer vosise metre
An amor, foi que doi Saint Gille,
Et par trois foilliez d'evangille.
Ami eüsse bel et gent,
Bon chevalier de haute gent,
Mais n'an ai cure ne talant.
Li coraiges m'an vient molt lant
D'ami avoir ne d'estre amie,
Mais nequedant je ne he mie
A estre o gent qui ont amé,
Ne qui le mal ont esprové
Que por amor estuet soufrir
Ainçois c'om puist as biens venir.
Por savoir oïr et antendre,
Et por aucune chose aprandre
Qui bone soit a retenir,
Me plaist molt aler et venir
Avec ceus que je vos ai dit."
Percevaux l'ot et si sorrit
Et molt volantiers l'a oïe.
"Certes, fait il, ma doce amie,
Je voldroie sanz nul retor
Q'or primes fust none de jor
Por estre avec vos longuemant."
Atant vindrent quatre sergent
Qui vin et fruit ont aporté,
Et chandoilles a tel planté
Com il voudrent et com il durent.
Dou fruit mangierent et si burent
Li chevalier a grant delit;
Et puis an un molt riche lit
Ont Perceval mené couchier
Tout maintenant li escuier.
Mais la dame an fu ainz alee,
Et la pucelle coloree
An sa chambre qui molt fu riche.
Si con li contes nos afiche,
An nulle guise ne soufrist
Que nus vallet le desvestist
Ne deschauçast por nule chose.
A ce ne m[i]st mie grant pose,
Tost fu couchiez et andormiz,
Car molt fu lassez et deliz.
La nuit a bien tote dormie;
Ne pansa gaires a s'amie,
Si con je se que autre font.
Au matinet levé se sont
Tuit li vallet de la meson.
D'autre part sans arestoison
Est Percevaux matin levez.
Ainz que dou tout fust atornez,
Est Brios de la chambre issuz,
Hautemant li randi saluz
De Dieu lou roi de maïsté,
Puis a molt un vallet hasté
De leur chevaux aparoillier.
Cil ne se fist mie proier,
Ainz le fist molt delivremant;
Atornez les a richemant
Et devant la salle amenez.
"Sire Percevaux, antandez,
Fait Brios, ce que vos dirai:
Nos an irons, mes je ne sai
Quant nos nos metrons el repere.
Se vos vollez mon consoil croire,
La teste dou cerf blanc lairez,
Et le braichet que tant amez,
Jusqu'aprés le tornoiemant.
An vostre destrier solemant
Avrez vos asez a mener."
Percevaux dist sans plus parler
Que molt volantiers lou leroit;
Donc s'armerent a grant esploit
De quanque chevalier covient.
Hors de la riche chambre vient
La dame, o li la damoiselle
Qui molt estoit cortoise et belle;
Si les salüent com il doivent,
Si tost com il les aparçoivent.
Percevaux contr'eus se leva.
La damoiselle li aida
Son hiaume an son chief a lacier,
Et la dame sans delaier
Laça lou hiaume a son seignor.
Puis n'i ot mie lonc sejor,
Mais sus les chevaux monté sont;
Congié prenent et si s'an vont.
Isnellemant et tost passerent,
Par la forest s'acheminerent
Qui granz estoit, vers et foillue;
N'i ot gaires longue atandue.
Quant bien furent anforesté,
Tant ont chevauchié et erré
Par monteines et par vallees,
Et tant ont landes trespassees,
Guez et mau pas, pre et bruiere,
Qu'il sont venu a la riviere
Ou li ponz estoit renonmez.
Et se vos un po m'escoutez,
Je vos an dirai la faiture
Sanz metre nule troveüre.
De fuz estoit li ponz bastiz;
Par tel maniere est establiz
Que puis c'on montoit sus le pont,
Aloit an toz jors contremont
Jusqu'au milleu. Adonc failloit,
Que nule riens avant n'avoit;
Por ce n'i pooit l'an passer.
Une estaiche de coivre cler,
Qui molt estoit de grant vaillance,
Le soustenoit a la faillance.
Lons estoit bien une traitie,
Et l'eve qui desoz brunie
Iert molt granz et lee et parfonde
Et la plus rade de cest monde.
Percevaux a tout esgardé
Et a Briol a demandé
Par amors et par compeignie,
Se il set riens, que il li die
De ce pont, et qui l'estora
Et por quoi si l'antrelessa
Que plus n'an fist, conmant pot estre.
"Sire, fait Brioz, toz suis mestre
De l'avanture raconter.
Se vos me volez escouter,
Je vos dirai trestot briemant
La fin et le conmancemant.
Jadis, au tans ça an ariere,
Ot an ceste forest planiere
Une meson molt fort fermee,
C'uns chevalier d'autre contree
Avoit faite par som pooir.
Mais n'avoit fame, anfant ne oir,
S'iert molt cremuz et redoutez
Par ses armes et renonmez.
Mesniee avoit et belle et gent[e]:
Vint chevaliers ou dis ou trente
Tenoit aveques soi d'ostel;
Tant qu'il avint que au Noël
S'an ala a la cort lou roi.
A Timpincarantin, ce croi,
Estoit adonc, granz et honeste.
Venuz estoit a celle feste
Dou Chastel Orgueillox li sire.
A lui s'ahasti de bataille;
Si com j'oï conter et dire,
Faite fu a la cort sanz faille.
Li Orgueilleux i fu navrez
Et d'armes conquis et oustrez,
Mais molt soufri ainz grant ahan.
Licorés de Baraguidan
Iert ses cousins, molt l'am pesa.
Tant fist et dist et porchaça
Qu'il anhasti celui de guerre
Qui n'avoit pas plain pié de terre
Se seulemant non son manoir.
Mes molt estoit de grant pooir,
Si ne l'an iert se molt po non.
Un jor estoit an sa meson,
A ses amis se conseilloit
An quel sens forfaire porroit
A ceus dou Chastel Orgueillox.
Un chevalier qui molt iert prox
Li dist que par ceste riviere,
Qui molt par est et rade et fiere,
Ne les porroit mie grever;
Mais qui angin savroit trover
Que la riviere fust passee,
La guerre seroit tost finee.
N'i ot plus dist a celle foiz.
Ainçois que fust passez li mois,
Ala li chevalier chacier
Un sengler molt grant et molt fier.
An un plaiseïz l'acoilli,
Tant lou chaça, tant le suï
Que sa mesniee perdi toute
Et que dou jor ne veoit goute;
Le sangler perdi por la nuit,
Qui de molt grant randon s'an fuit.
Trois chiens avoit tant seulemant
Qui molt le suient baudemant,
Ainz por la nuit ne le laiserent
Tant c'une meson aproichierent,
Haute, de pierre maçonee.
Grant porte i ot devant l'antree,
Mais mur ne fossé n'ot antor
Et si n'i ot baille ne tor,
Ne nule riens n'i veoit on,
Fors seulemant pont et meson,
Qui molt estoit et grant et lee.
Li sangler vint de randonee,
Parmi la porte droit antra.
Ne sai conmant la chose ala,
Mais que li chien si le perdirent
Qu'ainz puis de leur iauz ne le virent,
Ainz furent trestuit esbahi.
Li chevaliers, qui les suï
Sus son cheval a esperon,
Vit la grant porte et la meson
Et les chiens qui devant estoient,
Qui leur beste perdue avoient,
Dont n'iere[nt] mie costumier;
Formant s'am prant a merveillier.
La nuiz estoit clere et serie
Et la lune cler reflambie,
Qui rant clarté grant et planiere.
A l'uis de la meson de pierre
Huicha li chevaliers trois fois.
Apeler i poïst un mois,
Ainçois que nus li respondist
Ne por parler a lui venist.
Quant vit que nus ne l'aresno[i]t,
Un moienel qu'au col avoit
Sona trois moz lons et traitiz;
Li bois qui ert granz et foilliz
Retanti por la melodie.
Quant la voiz dou cor fu faillie,
E[z] vos atant une pucelle,
Qui molt iert avenant et belle,
Vestue d'um pliçon hermine.
Si con mes cuers dist et devine,
Ainz plus belle riens ne fu nee
Ne veüe ne esgardee;
A la fenestre s'apuia.
'Diex, aïe! qui est ce la,
Fait elle, qui tel noise meine,
Et qui m'a mise an telle peine
Que de mon lit me suis levee?'
Cil respondi sanz demoree:
'Dame, je suis uns chevaliers
Qui les chemins et les santiers
Ai perduz, si suis desvoiez.
Se vos hui mes me herbergiez,
Honor feroiz et cortoisie.'
-Sire, se Diex me beneïe,
Dist la dame sanz nul delai,
Volantiers vos herbergerai;
Ne vos an covient plus parler.'
Atant li ala desfermer
L'uis de la salle sanz targier.
Il descendi de son destrier;
Uns vallez fu lors aprestez
A qui li chevaux fu livrez,
Si li dona fain et aveine.
Et la dame, qui estoit plaine
De cortoisie et de bonté,
A dedanz la meson mené
Le chevalier conme cortoise,
Et dist que duremant li poise
De ce qu'ainçois venuz [n']estoit.
La meson bien jonchiee estoit
D'erbe et de jons mellé ansamble;
Et si avoit, si con moi samble,
De tortis ardanz grant planté.
Li chevalier n'ot pas soupé,
Si le fist la dame mangier;
Et il n'an fist pas grant dongier,
Ainz sont andui ansamble asis.
Ne sai que plus vos an devis:
A grant planté orent bons vins
Et deus pastez de gras conins,
Viende orent con a telle eure.
Ne vos ferai autre demeure,
Car annuiz est de trop lonc conte.
Mais si conme l'estoire conte,
La dame li a demandé
Que il li die verité:
Conmant a non et por quoi querre
Estoit venuz an ceste terre.
L'achoison li a racontee
Li chevalier, qui molt agree
A randre a la dame raison.
Ne li fist mie lonc sermon,
Mes erranmant li aconta
Einsint com a la cort erra.
Trestout li a dit et retrait,
Et qu'il eüst tout antresait
Sa grant guerre faite finer,
Se ceste eve peüst passer;
Et conmant le sangler suï.
Et quant la dame ot tot oï
De ce que il li acontoit,
Samblant fist que riens n'an savoit,
Neporquant si savoit molt bien.
D'art, de nigramance et d'angien
Savoit plus que nule riens nee;
Et tant amoit an sa pansee
Le chevalier, sanz nul mantir,
Que sanz lui ne pooit garir
Ne avoir force ne vertu.
Son non li a ramanteü,
Conmant il iert a droit nonmez.
'Carimedic suis apelez,'
Li chevaliers li respondi.
'Sire, fait elle, je vos di,
S'un don otroier me volez,
Je vos ferai vos volantez
De passer a la grant riviere
Qui tant par est et rade et fiere.'
Et cil molt s'an esmerveilla,
Mais totes voies creanta
A faire quanqu'elle voudroit,
Soit maus ou biens, que que ce soit,
Ja riens ne li sera grevaine.
Celle qui n'estoit pas vileine
L'an mercïa et si li dist,
Que longue atante ne l'an fist,
Que par amors l'avoit amé
Molt lonc tans avoit ja passé.
Or voloit qu'o li arestast
Et la preïst et espousast;
Carimedic li otroia.
Et la dame lors se leva,
La table fist errant oster,
Et le chevalier atorner
Et desvestir et deschaucier,
Et o lui le mena couchier
Et li fist dou tout son voloir.
Au matin quant l'am pot veoir
Le jor et le soloil luisant,
Carimedic son covenant
Demanda de l'eve passer.
Celle li dist sanz demorer
Dedanz tier jor i passeroit,
Par si que illuec l'atandroit;
Il li otroia tout ainsint.
Celle de lui se departi,
Si vint tot droit sanz demorance:
Par sens, par art de nigromance
Fist ce pont que vos ci veez.
Ainçois que li jors fust passez,
An fist la moitié par deça.
Ce ne sai ge qui li aida,
Mais je sai bien que ses amis
Fu lou jor meïsmes ocis
An la forest, par mescheance;
Car un chevalier d'une lance,
Qui molt estoit aspres et fors,
Le feri droit parmi lou cors.
Celle le sot a l'anuitier;
Adonc n'ot an li qu'aïrier.
Son duel ne vos voil pas retrere;
Le pont ne vost mie parfere,
Et dist par ire que jamés
Ne seroit dou tot outre fes,
Ne n'i porroit nus hom passer,
S'il ne fesoit plus a loër
D'armes et de chevalerie,
De largesce et de cortoisie,
Et de servir et de doner
Et de sainte eglise honorer,
Que nus qui fust an tot le monde,
Si granz com est a la reonde.
Einsint remest, je n'an sai plus.
Maint chevalier a fait conclus,
Qui por passer s'i ess[ai]oient,
Mes molt petit i esploitoient.
Et vos vos i essaierez;
Se vos outre passer poëz,
Au grant tornoi iroiz sanz moi.
Et je, par la foi que vos doi,
Tou[t] droit ici vos atandrai
Jusqu'atant que vos reverrai.
Vez ci lou pont, or l'essaiez."
Percevaux ne s'est delaiez,
Tout a cheval est sus montez.
Li ponz qui ainz ne fu passez,
Quant monta sus, gita un bret
Ainsint orriblë et si let
Que il sambla que toz chaïst
Et despeçast et porfandist.
Quant la noise fu afinee,
Li chief dou pont sanz demoree,
Qui an la rive estoit fichiez,
Par soi tout seul est araichiez
Et d'autre part se rest tornez,
Et a la terre resoldez
Qui an l'autre partie estoit.
Brios voit bien et aparçoit
Que c'est li miaudres chevalier,
Li plus hardiz et li plus fiers
Qui soit ou mont, n'an doutez mie.
Qanquë il puet, an haut li crie:
"Sire Percevaux, au tornoi
Vos an iroiz tout seus sanz moi,
Car ci ne porroie passer.
Or vos penez dou tost haster,
Car none sera ja passee."
Percevaux l'ot sans demoree,
Et est dou pont jus devallez
Et an la forest est antrez.
Par lui tout seul vet chevauchant
Et an son cuer esleecent
Dou pont qu'il a passé einsi,
Ou tant chevalier a failli.

TANT a chevauchié et erré
Et tant a son destrier hasté
Qu'il vit lou Chastel Orgeilleux.
Li bons chevalier coraijos
De la mesniee au roi Artu
Estoient ja aus chans venu,
Si conreoient lor bataille.
Avec lou roi estoit sanz faille
Gauvains ses niés, ce sai ge bien,
Et li fiz au roi Urïen,
Yvains, qui tant fu doz et franz,
Kex li senechaux, et Luquanz
ui estoit mestre boteilliers,
Et Sagremorz et Beduiers,
Gaerïez et Agravains.
S'i ert Yvains au Blanches Mains,
Yvains li Avoutres aprés,
Et Torz li filz au roi Arés;
S'i ert Taulas de Rojemons,
Uns chevalier de grant renons,
Et Erec li filz lou roi Lac,
Et s'i fu Lanceloz dou Lac.
Si ert avec la compeignie
Cil a la cote mautaillie,
Eliz, li filz a la Galesche;
Et Monendas, qui la danesche
Damoiselle avoit espousee,
Qui faite avoit ceste asamblee.
D'autre par[t], au chief de la lande,
Estoit li riches rois d'Illande,
O lui troi mil de ses Irois.
Et si ert Aguisez li rois
Defors a grant chevalerie;
Et si ot belle compeignie
Briens des Illes, li cortois.
Et Percevaux li bons Galois
Ala avecques aus ester,
Car aus roiaus voudra joster
Et faire tel chevalerie
Dont ne sai quant avront anvie.
Les batailles sont devisees
Et les eschieles ordonees,
Et cil boens destrier se desroient.
Les anseignes au vant baloient,
Cil hiaume vont estancelant
Et cil escu resplandissant,
Si tient chascuns ou poing sa lance.
Et Kex devant trestoz se lance,
Si a la joste demandee;
Li rois Artus li a donee
Por le tornoi fere asambler.
Dont n'i ot plus, sanz demorer
Avant s'an vient les menuz sauz.
Bien lou ravise Percevaux,
Qui contre lui se rabandone.
Des esperons au cheval done,
Plus tost lou fet soz lui destandre
Que faus ne vet a colon prandre.
Kex li revient conme vasaux;
An la ravine des chevaux
S'antrefierent sus les blasons.
Kex mit sa lance an deus tronçons
antost, que plus ne se destrie.
Et Percevaux une bracie
Li met la soue an son escu;
Le bon haubert maillié menu
Li a percié et antamé.
A l'aproichier l'a si hurté
Que par la croupe dou destrier
Le fist a terre trabuichier;
Prant lou cheval, si le rameine.
Dou remonter fu Kex am peine,
Car un petit estoit navrez.
Lors est li tornoiz asamblez
Si duremant que terre an tramble.
Li rois d'Illande, ce me samble,
Ala joster a Sagremor
Si que l'escu bandé a or
Li a parmi frait et fandu.
Sagremors lou ra si feru
Que les deus estriers li toli
Et a la terre l'abati;
Au relever sont li Irois.
Des or angreigne li tornois,
Or josterent menüemant,
Or i sont chevalier sanglant,
Qu'il se mehaignent et abatent;
As espees nues se batent
Sus les hiaumes qui sont d'acier.
Cil qui font d'armes a proisier
I font mervoilles de lor mains.
Gauvains i fait conme Gauvains,
Qui lou roi d'Escoce i a pris,
Que molt avoit d'armes le pris.
Et Percevaux de l'autre part,
Qui a l'espee leur depart
Granz [c]ox pesanz de livroison;
Molt ont an lui bon compeignon
Et li Escot et li Irois.
Par le tornoi vet li Galois,
El poing le branc forbi d'acier,
N'antandoit mie a gaaignier
Mais a faire chevaleries.
Tant ont duré les escremies
Et li anchaus et les mellees
Que les vespres furent sonees;
Atant departent, si s'an vont.
Percevaux repaira au pont,
Sus est montez, n'i sejorna.
Li ponz atout lui retorna
Ausint com il estoit devant.
Brios le voit, tout an rïent
Li demande s'il est haitiez.
Il li respont joienz et liez
Qu'il iert toz sains et toz joienz.
"Fu li tornois?"-"Oïl, molt granz,
Fait Percevaux, mais pansez d'el:
Que nos aions annuit ostel,
Que ne manjé hui an cest jor."
Brios li dist par grant amor:
"Sire, nos avromes annuit
L'ostel Saint Julien, ce cuit."
D'illuec s'am partent sans arest,
Chevauchant vont par la forest
Deci qu'an une grant vallee.
Une chapelle i ont trovee
Et la meson a un hermite,
Qui saintime vie et eslite
Menoit por Dieu an ce boischaige;
Molt i avoit prodome et saige,
Cosins germains Brios estoit.
Au guichet sont venuz tout droit,
Anz sont antré sanz arester.
Ne vos an quier plus aconter,
Mais molt i furent bien venu;
Si ont a leur plesir eü
Quanc'om puet avoir ou boischaige,
Meïsmemant an ermitaige,
Tresqu'au matin a l'anjornee.
Or vos dirai sanz demoree
Dou roi Artu qui repaira.
Ou Chastel Orgueilleux antra,
O lui trestuit si chevalier,
Qui molt faisoient a proisier.
Isnellemant se desarmerent,
De riches robes s'atornerent,
An la salle s'an sont alé.
Li riches rois ala a Ke,
Savoir s'auques estoit navrez;
Toz ses mires i a mandez,
Qui li dïent qu'il n'a nul mal.
Assez ont ris dou senechal
Li chevalier par an derriere
Por ce qu'a la joste premiere,
Voient mil chevaliers ou plus,
Fu de son cheval abatuz.
Meïsmes li rois an gaba,
Et aus chevalier demanda
Se lou chevalier connoissoient.
Il disoient qu'il ne savoient
Qui il estoit, ne par l'escu
Ne l'avoient pas conneü.
"Certes, fait messires Gauvains,
De ce suis je trestoz certains
Qu'il est molt vaillanz et molt proz,
Et s'am porte desus noz toz
Trestout le pris de la vespree."
Atant a l'an l'eve cornee;
Li rois leve, si est asis.
Et puis li chevalier de pris
Trestuit asistrent au mangier;
Grant annui et grant ancombrier
Avroit a toz les mes descrire.
De ceus defors vos viau ge dire,
Des Escoz et de ceus d'Illande,
Qui loigié ierent an la lande;
Et maint autre baron proisié,
Qui par tout ont quis et cerchié
Se lou chevalier troveroient
Que au vespres veü avoient.
Mais tant n'an sorent demander
Que il le peüssent trover;
N'an sevent dire nule rien,
Mais tuit ansamble dïent bien
Que de trestout avoit lou pris.
A tiex parolles, a tiex dis,
Ont la nuit toute trespassee.
Molt ont grant joie demenee
Jusqu'au matin que li solaux
Est esclarciz et genz et biaux.
Defors et dedanz s'atornerent,
De pain et de vin se disnerent.
Dont n'i ot plus, sans atargier
Sont atorné li boens destrier
Et covert trestot d'antreseignes;
Ataichiees sont les anseignes
Es hantes de fresne planees.
Li chevalier sanz demoree[s]
Ont les chauces de fer chauciees
Et les genoillieres laciees
Et les blans hauberz andossez.
Defors et dedanz sont armez
Et asamblé an la champeigne.
Il i ot la plus belle pleigne
Que nus hom eüst ainz veüe,
L'erbe i poignoit et verz et drue;
Molt i fesoit bel tornoier.
La veïssiez maint bon destrier
A covertures de manieres,
Lances i ot tant et banieres
Que ce samble fine mervoille.
Tante targe i paroit vermoille,
A or, a sinople, a argent,
Que toz li païs an resplant.
D'ambedeus parz sont ordoné
Et establi et devisé;
N'i avoit fors de l'asambler.
Messires Percevaux d'errer
N'avoit finé des l'anjornee.
Tant avoit sa voie hastee
Q'au tornoi estoit ja venuz;
Mais n'i estoit pas conneüz,
Que ses armes avoit laissiees
A Briol, qui li ot chargiees
Les soues, qui bones estoient.
Por ce ne le reconnoissoient
Cil qui garde i devoient prandre,
Et qui molt vosisent aprandre
Et savoir de quel terre estoit
Por la proësce qu'il avoit.
Li tornoiz prist a asambler.
Qui donques vousist esgarder
Jostes, ancontres [et] mellees,
Et ferir granz cos des espees
Sus hiaumes reluisant d'acier,
Bien poïst dire et afichier
C'onques mes tornoi an cest mont,
Par tel fierté, tout a un front,
N'asambla am piece de terre,
Se ce ne fu an mortel guerre.
Ne soufrissent pas chevalier
Tant com il font; au gaaignier
N'antandent pas, mes au bien fere.
Dou roi Artu vos voil retrere,
Qui antre deus rans an la lande
A abatu lou roi d'Illande.
Le destrier prant d'Espeigne sor,
Si lou bailla a Sagremor,
Au roi le conmanda a randre.
Qui veïst chevalier[s] destendre
De la mesnie au roi Artu!
Brisent lances, percent escu,
Hiaumes resonent et tantissent;
Cil defors bien les anvaïssent.
Brïent des Illes le fait bien,
Et li rois d'Escoce et li suen
Le refont molt proisïemant.
Li rois d'Illande antre ses genz
Est remontez, et puis lor prie
Que il face[nt] chevalerie;
Chascuns li fïence et otroie.
De Perceval que vos diroie,
Quiex mervoilles il fait de soi?
Gueherés, qui est niés lou roi,
Abati dou cheval gascon
Si que lou virent li Breton.
Adonc i est venuz Gauvains,
Lanceloz et messire Yvains,
Qui les rans font trestoz fremir;
La veïssiez cox departir
Sus hiaumes, sus escuz dorez.
Percevaux li preuz, li senez,
Tenoit ou poing [l]e branc d'acier,
Il leur fera le champ voidier
O molt petit se proisera.
Le bon destrier esperona,
An la plus grant presse s'ambat,
Deus chevaliers leur i abat
Qui molt ierent de grant renon;
A Gauvain ierent compeignon:
Li uns fu Lanceloz li preuz,
L'autre Agravains li orgueilleux.
Dont fiert a destre et a senestre,
Bien pueent dire que li mestre
De toz chevaliers est venuz.
Am po d'ore fu conneüz,
Si dust il estre, ce m'est vis.
Par la presse toz ademis
Vet et revient sans arester,
Sovant leur fait estal müer;
Par lui recoevrent li Irois.
Li rois d'Escoce, li cortois,
Josta a monseignor Yvain.
Les lances briserent de plain,
Mais des chevaux pas ne chaïrent
Ne de riens plus ne s'anhastirent.
Li tornoiz est par tout mellez.
Li rois Artus s'est arestez
Defors lou tornoi a cheval
Por esgarder danz Perceval
Que mie ne recounoissoit;
Et trestot coi tenir le voit
Anmi la presse son destrier.
Or li voit ferir et chacier
Toz les meillors de sa mesnie.
Or voit que nus ne le destrie
De faire trestot son talant.
Or voit qu'i[l] vet tot porfandant
La presse, ou poing l'espee nue.
Or voit que par sa seule aiue
Sont cil defors tuit secoru.
Or li voit mostrer sa vertu,
Que toz li monz devroit proisier.
Or voit que s'il a gaaignier
Vosist de nulle riens antandre,
A son voloir i peüst prandre
Chevaux et cors de chevalier.
Tant est il coraigeus et fier
C'ome de mere né ne dote.
Brien des Illes o sa rote
Fu tot lou jor ansamble o li;
Molt i ont trové bon ami,
Bon mur et bone forteresce.
S'il ne perdent pas leur proësce,
Li gaainz dou tornoiemant
Lor vaudra bien mil mars d'argent.
uant li rois ot tot esgardé,
Gauvain a a soi apelé:
"Niés, fait il, sus ce noir destrier
Poëz veoir bons chevalier;
Ainz ne vi mes tel an ma vie.
Biaux niés, se Diex me beneïe,
Faites ancerchier et anquerre
Le non de lui et de sa terre,
Qant vandra ancui au partir;
Et si li dites sans mantir
Qu'il veigne a moi, que je li mant.
Et s'il voloit d'or an avant
A moi remenoir de mesnie,
Aveques vos an compeignie,
Plus l'ameroie que riens nee.
Tant cop a hui feru d'espee
Que je m'am puis toz merveillier;
Ausint con fist au conmancier,
Fiert il ancor tout demenois."
-"Sire, si m'aïst Sainte Crois,
Messires Gauvains li respont,
Que c'est li miaudres de cest mont,
Ce m'est avis, si con moi samble."
A cest mot ambedui ansamble
Sont au tornoiemant antré
Maint ruite cop i ont doné,
Branler font toz ceus par defors.
Or mostre Gauvains son esforz,
Or mostre sa chevalerie.
Or iert la grant presse partie
Que li rois d'Escoce ot jostee;
Ja fussent a la reculee,
Quant li rois d'Illande est venuz.
Li rois d'Escoce est abatuz,
R[es]queus i est et remontez,
Et li anchaux est arestez;
None estoit ja pres aproichiee.
Li rois Artus et sa mesniee
I ont maint ruite cop feru.
Cil defors se sont maintenu
Conme prodome et bon vasal;
Et par l'aïde Perceval,
Qu'il ne connoissoient de rien,
Se sont le jor tenu molt bien.
Atant sont parti et sevré,
Car duremant furent lassé;
Aus ostiex vont por aiesier.
Li rois Artus prist a proier
A Gauvain que il querre voit
Le chevalier qu'il ne conoit.
Et il si fist molt volantiers:
Demandant vet aus chevaliers
Celui que pas ne trovera,
Que par la forest s'an reva,
Chevauchant a molt grant esploit.
Et quant messires Gauvains voit
Que il ne le porra trover,
Au roi le vet dire et conter
Que tant ne set querre et cerchier
Qu'il puist trover lou chevalier,
Ne novelles n'an pot oïr.
Atant le metent an soufrir,
Mes duremant le vont loant.
Et cil defors le vont querant
Et demandent par lou chastel.
Brïent des Illes n'est pas bel
De ce qu'ainsins s'est destornez.
Assez fu quis et demandez,
Mais n'am pueent oïr novelle.
D'eus vos voil laissier la querelle,
Et le conte vos conterai
De Perceval, qui sans delai
A la grant riviere passee.
Li ponz a fait la retornee
Einsint com au premier estoit.
A l'antrer de la forest voit
Briol a terre descendu.
Desoz un grant arbre foillu
Avoit ataichié son destrier,
Et ses hiaumes luisant d'acier
Estoiz deslaciez et ostez;
Il meïsmes iert acotez
Seur son escu por reposer.
Perceval a veü errer,
Bien le connut, sus est sailliz,
Son hiaume ra an son chief mis,
Si est montez sanz demorance.
L'escu au col, ou poing la lance,
Vers Perceval s'an est venuz;
Et hautemant li rant saluz
De Dieu qui toute riens mestrie,
Et molt tres doucemant li prie
Qu'il li conte ce qu'il a fet.
Percevaux li a tout retret
Le travail de celle jornee.
Chevauchant vont sanz demoree
Vers la meson Briol tout droit.
La nuit molt aproichiee estoit,
Ce saichiez bien, quant il i vindrent;
Longue parole ne maintindrent,
De leur chevaux sont descendu.
Quatre sergent sont acoru,
Qui les destriers ont andeus pris
Et am bones estables mis.
Et cil sont an la salle antré,
Mais ainz qu'il fussent desarmé,
Fu la dame et sa fille issue
D'une grant chambre portendue
De siglatons et de cendaus.
Premiers l'aparçut Percevaux,
Qui son haubert out ja osté;
Espaulieres d'un drap ovré
Avoit ancor, s'ot deslaciee
ne chauce, mes n'iert chauciee
Se sus lou col de som pié non.
Trestot an itelle façon
Saut contr'eles, si les acole.
La dame qui ne fu pas fole
Le conjoï et fait grant joie.
Sa fille qui ert simple et coie
Fait aporter deus vers mantiaux
D'escallate, fres et noviaux;
Les chevaliers fait afubler.
Dont n'i ot plus, sanz demorer
Fait l'an les chandoilles esprendre;
Et les vïendes sans atandre
Rehatoit l'an molt duremant.
N'i mistrent mie longuemant,
Ainz firent tost les tables metre.
Cil qui s'an durent antremetre
Les mistrent et aparaillerent;
L'eve aporterent, si laverent
Li chevalier, si sont asis.
La damoiselle o lou cler vis,
Qui molt avoit lou cuer loial,
Manja ansamble o Perceval,
Et la dame avec son baron.
Bone vïende et a foison
Orent, si con a sohaidier;
Des vins n'estuet mie aplaidier,
Que n'an eüssent a planté.
Quant ont sis a leur volanté,
Levé sont, la table ont ostee.
An la salle qu'iert granz et lee,
Et basse estoit par terre aval,
Fist l'an le lit a Perceval,
Qui duremant lassez estoit
Et qui molt demandé avoit
A la pucelle de sa mule
Et de son braichet, que riens nule
Ne desirroit tant a veïr,
Et l'an li fist tantost venir.
Quant fu dou tot bien aiesiez,
Molt iert lassez, si s'est couchiez,
Car la nuiz estoit molt alee;
Et li autre sanz demoree
Se sont aussi couchié trestuit.
Bien a dormie celle nuit
Percevaux, qu'il ne s'esveilla
Desi que li solaux leva
Et que li jors fu esbaudiz.
Dont s'est atornez et vestiz,
Si a ses armes demandees;
Uns vallez li a aportees
Et si l'a aidié a armer.
Son cheval a fait anseler,
S'a la teste dou cerf trossee;
Et la mule est ja atornee
Et mise la selle et li frains.
N'i ot a dire plus ne mains,
Monter tout maintenant voloit,
Quant Brios vint, qui l'aparçoit,
Si li conmança a retrere:
"Sire, fait il, de cest afere
Ne vos puis je mie loër.
Molt a grant tans que de pener,
Sire, vostre cors ne finastes;
Ainz puiscedi ne reposastes,
Ce sai, vos ne vostre destrier.
Un trestout seul don vos requier
Par amor et par cortoisie,
Meïsmemant par compeignie
Et par la foi que Dieu devez,
Que annuit mes vos sejornez
Dusqu'a lou matin seulemant;
Lors porroiz a vostre talant
Quel part que vos voudroiz aler.
Bien me porroiz acreanter
Le don que je vos ai requis."
-"Certes, fait Percevaux, amis,
Remanoir hui mes ne porroie;
Et se je ore remanoie,
Je me seroie parjurez.
Por ce querre ne me devez
Que je face tel demorance
Par quoi je perde ma fïence.
Tant m'avez fait honor et bien
Que je vos ain seur toute rien,
Et si voil bien que vos saichiez,
Se de moi mestier avïez,
Que je ne vos faudroie mie."
Brios l'ot, molt fort l'an mercie;
Que bien set qu'il n'a plus prodome
Deci a la cité de Rome,
Por ce l'ainme plus et tient chier.
Seur totes riens doit l'an prisier
Prodome qui am bien se prueve,
Quant Diex ce done c'on le trueve.
Atant rest la dame venue,
Qui molt hautemant le salue,
Et avec la pucelle gente
Molt li proierent sans atante
Qu'il sejornast, se il pooit.
Mais il leur dist que nou feroit,
Car trop avoit grant voie a fere;
Ne set con la puist a chief traire.
Que vaut tant aloignier son conte?
Percevaux an la mule monte,
Ne s'i est gaires demorez,
Congié prant, si s'an est tornez;
Issuz s'an est parmi la porte,
La teste et lou braichet am porte
Que duremant ainme et tient chier.

AINZ ne fina de chevauchier,
Si fu an la forest antrez;
Molt s'est travailliez et penez
Tout lou jor jusqu'a la vespree.
An une place grant et lee
Trova une croiz et un arbre,
Et une tombe soz un marbre.
Illuec maintenant s'aresta,
La tombe et la croiz esgarda
Et le marbre qui sus estoit,
Soz quoi uns chevaliers crioit
Desoz le marbre duremant.
De la blanche mule descent,
Si s'est a la tombe aclinez.
Cil desoz si s'est escrïez:
"Biaux sire Diex, fait il, merci!
Istra[i] je donc jamés de ci?"
Percevaux li a demandé:
"Amis, estes vos de par De?"
-"Oïl, certes, biaux sire chiers,
Je suis uns chaistis chevaliers,
Li plus dolanz maleürez
Qui onques fust de mere nez."
Percevaux l'ot, si se mervoille
Et dist: "Amis, or me consoille
Conmant je te porrai aidier,
Ne ceste pierre sohaucier
Tant que ça fors t'eüse mis."
Et cil respont: "Biaux doz amis,
Puis que vos aidier me volez,
N'i a plus, mes que vos copez
Un grant levier an ce grant arbre,
Dont vos soleveroiz le marbre;
Ainsint me porroiz vos aidier."
Percevaux sans plus atargier
A tout fait quanque cil rova:
Le marbre tot amont leva
Et tant le tint que cil fu hors.
De vis, de mambres et de cors
Estoit molt biaux li chevaliers.
Perceval aresna premiers,
Si li a dist: "Sire vasal,
Ce pesant marbre contreval
Nos covandroit a abessier."
Donc s'acosta pres dou levier
Dont li marbres fu apoiez;
De Perceval s'est aproichiez,
Qui ancore i tenoit ses mains.
Ne li a dit ne plus ne mains,
Ainz l'a si duremant hurté
Dou genoil, dou braz, dou costé,
Q'an la fosse lou fist voler.
Li marbres prist a ravaler
Si duremant, sanz nul mantir,
Que tout le leu an fist fremir,
Car trop ert grant a desmesure.
Dont n'i ot plus, mes a droiture
Prist li chevalier a crïer:
"Or vos covient ce lieu garder,
Ainsint con j'ai fait une piece.
N'est gaires nus cui ne meschiece,
Por qu'i[l] voist chacent la follie.
Telle meson vos ai baillie
O n'avroiz gaires [de] deduit;
Ainz i morroiz, si con je cuit,
Ainçois que vos mes a[n] issiez."
A la mulle s'est adreciez,
Montez est sus sanz arester,
Por ce qu'i[l] l'an cuida mener
Et atout li tenir sa voie;
Mais la mule fu aussi coie
Conme s'elle fust bien lïee
Et a un grant fust ataichiee.
Quant cil le voit, molt est plains d'ire,
Tel duel an a ne set que dire.
De la blanche mule descent,
Au destrier vient, plus n'i atant;
La teste dou cerf a ostee,
Qui a la selle estoit trossee.
Puis est montez sanz demorance,
Mais n'i bailla escu ne lance,
Ne le braichet ne regarda,
Qui lez la blanche mule esta
Trestoz coiz qu'il ne se remut.
Et cil ne lesse qu'il ne hurt
Le destrier, qu'il s'an cuide aler.
Tant ne set batre ne hurter
Qu'i[l] le puist fere removoir
Ne par force ne par pooir.
"Avoi! fait il, ce que sera?
Cil destriers ne se movera
Por moi, molt me tient an vilté.
Et li chevaliers l'a charmé,
Qui celle mule a amenee,
u'il a autresi anchantee,
Que pas avant ne pas ariere
N'iroit elle an nule maniere."
Toz correciez est descenduz
Et a la tombe est revenuz;
Un po s'est arestez devant.
De riens n'a fait mauvés samblant,
Ainz a le marbre amont levé,
Perceval a araisoné:
"Sire, fait il, issiez ça fors;
Ce seroit desresons et tors,
Se je nul annui vos faisoie.
Anseurquetot je ne porroie,
Se j'en avoie bon volloir,
Car je sai bien trestot de voir
Que vos iestes li plus proisiez,
Miauz apris et miauz anseigniez,
Et miaudres de chevalerie
Que chevalier qui soit an vie.
Et se vos volez seurmonter
Tout le mont d'armes et oustrer,
Si tenez cel chemin erbous
Au grant pui dou Mont Dolerous."
Atant Percevaux s'an issi,
Et cil an la fosse sailli,
Que ne li dist ne mains ne plus.
Li marbres est sor lui chaüz
Si duremant que tres bien samble
Que la terre d'anviron tramble.
Percevaux li crie a bandon
Que tant antande sa reson
Que ses nons ne li soit celez,
Et por qu'il est leanz antrez.
Cil li dist: "N'an orroiz plus ore;
Mais molt bien lou savroiz ancore,
Ainçois que soit passez li anz."
Percevaux li preuz, li vaillanz,
Voit bien qu'il ne li dira plus.
A son destrier est revenuz,
La teste dou cerf ra trossee;
Sus la mule sans demoree
Est montez, s'a lou braichet pris
Et an la grant forest s'est mis,
Qui duremant estoit herbeuse
Et anïeuse et espineuse;
Desi qu'a none ne fina.
Desoz un grant arbre trova
Une damoiselle seant,
Qui vestue iert, mon escïent,
D'um bloi samit fres et novel;
Et seur son chief ot un chapel
De foilles molt bien fait et gent.
Atornee [iert] molt richemant
Et si n'ot pas sa guimple ostee,
Ainz iert molt bien anmuselee,
Si qu'a poines veoir pooit.
Percevaux est venuz tout droit
Devant li, si l'a salüee.
Celle s'est contre lui levee,
Sa guimple osta, si li a dit:
"Sire, sire, se Diex m'aït,
Voil je avoir ma mule blanche
Et mon anel, car covenance
Fu ainsint quant le vos bailla[i]."
Percevaux l'ot, sanz nul delai
Est descenduz et si l'acolle.
Celle qui n'estoit mie fole
Li a demandé par amor
S'a la cort au Roi Pescheor
Avoit esté, et que li die
Quelle novelle avoit oïe;
Et se de la lance savoit,
Et dou Graal que ce estoit,
Et s'anquis avoit de l'espee
Qui ne puet estre resodee,
Et demandé des avantures
Qui a oïr sont molt oscures,
Que ja chevalier ne savra
Dusqu'atant que cil i vandra
Qui avra toutes les bontez.
Et cil iert si bons eürez,
Qui la verté sera contee,
Qu'il iert de telle renonmee
Que tout le pris avra dou mont,
De toz iceus qui ore i sont
Et qui toz tens i ont esté.
"Dame, fait Percevaux, par De
Qui tout le mont a am baillie,
Je vos di que je n'i fui mie;
Ja n'an feré mançonge acroire.
Quant vins outre le pont de voirre,
Un molt tres prodome ancontrai.
La nuit avec lui m'an alai,
Molt richemant me herberja
Et les novelles me conta
Dou haut pont ou nus ne passoit,
Et dou tornoi qui asambloit
Devant le Chastel Orgueillox.
Tant, par la foi que je doi vos,
Qu'ainsint me suis tant delaiez
Qu'au roi qui tant par est proisiez
Et plains d'anor et de bonté,
De douçor et d'umelité,
N'ai pas esté, ce poise moi.
Mais, se Dieu plait, an qui je croi,
G'i vanré sampres sanz trestor."
Lors est descenduz sanz sejor
e la mule, si l'a livree
A la pucelle coloree,
Et puis li a l'anel randu.
Gaires de plet n'i ont tenu,
La pucelle erranmant monta;
Sanz congié panre s'an torna
Et duremant hasta sa mule,
Que la nuiz vint qui iert oscure.
Percevaux s'an est merveilliez;
Or est dou tout desconsoilliez,
Qu'il ne set quele voie aler,
Ne an quel sen il puist trover
Chemin ne sente qui le maint
A la cort la ou li rois maint
Qui Peschieres est apelez.
Toute voie s'est porpansez
Qu'iluec hui mes aresteroit,
Et son cheval pestre leroit
L'erbe qui ert anracinee,
Dusqu'au matin la matinee;
En ce panser est demorez,
Desoz l'arbre s'est arestez.
Quant son cheval ot atorné,
Veillant, pansant a demoré
Tant que li jors fu biaux et granz
Et li solaux cler et luisanz.

REMONTEZ est sanz demorer,
Et bien vos puis acreanter
Que il sa Patenostre dit,
Que Diex a voie le meïst
De la cort au Roi Pescheor
Qui li porta si grant honor,
Ou dou chastel a la meschine
Qui tant par a la color fine,
O il vit le bel eschaquier
Et les eschas qui tant sont chier,
Ou tant a or et pierres fines
Et les vertuz saintes et dignes
Contre toutes aversitez.
An ce qu'il iert an ce pansez
Et c'un seul mot n'aloit parlant,
An un haut arbre le et grant
Oï une voiz qui li crie:
"Chevaliers plains de cortoisie,
Qui Percevaux es apelez,
S'au chastel veus estre asenez
Ou le petit braichet preïs,
Antan a moi et a mes dis:
Met l'a terre, sou lesse aler,
Et si panse d'esperoner
Toz dis aprés, sentes et voies,
Tant qu'el chastel antrer le voies,
Ou an meson ou an ferté."
Percevaux a bien escouté
La voiz qu'il a an l'arbre oïe.
"Diex, aïde! Sainte Marie,
Fait il, qui parole Iesus?"
Amont esgarde, sus et jus,
Ne voit ne n'ot riens qui soit nee.
Le braichet prant sanz demoree,
Si l'a a la terre jus mis.
De joie s'est toz esbaudis
Percevaux, que il a oï
Que li braichet trois moz glati
Si duremant que la forest
An retantist grant piece aprés.
Donc s'an vet abessant la teste,
Autresint con s'i[l] queïst beste.
Percevaux lou suit le[s] galos,
Tant ont erré landes et bos
Qu'il choisist selonc un vivier,
An la costiere d'un roichier
Qui tenoit a une riviere,
Un chastel fez de tel maniere
C'onques n'avoit veü si gent.
Li mur ierent, mien escïent,
Haut et bien fait, d'uevre polie,
Et la tor haute et bataillie,
Qui ou regort assise estoit
De la riviere qui batoit
Au pié dou mur qui molt iert biaux.
Tant estoit bien faiz li chastiaux
Qu'il seroit annuiz a descrire.
Li brechez [erre] tout a tire
Tant qu'a la porte a grant eslés.
Et Percevaux toz jors aprés
An[z] est antrez sans contredit,
Car home ne fame n'i vit
Percevaux, ne nule riens nee.
Dusqu'a la grant salle pavee
Ne tint son frainc por arester;
Le braichet vit amont monter
Par uns degrez ne gaires hauz.
Lors est descenduz Percevaux,
Si a son cheval aresné
A un anel qu'il a trové
Ataichié a une mesiere.
Dedanz la grant salle planiere
Est antrez sanz delaiemant,
Le plus tres riche atornemant
I a trové qu'ainz veïst on;
Ce n'estoit se mervoille non.
La salle est jonchiee de flors
Et desus painte de colors,
Et d'ancoste iert ancortinee
De samiz a uevre doree,
Vers et vermauz, de mainte guise;
Ne vos ferai autre devise.
Anmi la salle un lit avoit
Qui par grant sens faiz i estoit,
Ne quier parler de la richesce.
Percevaux vers le lit s'adresce,
Si vit anz som braichet gesir.
Ne vos an quier ore mantir,
Devant le lit vit l'eschaquier,
Qui molt par fesoit a proisier,
Ou autre foiz avoit jöé;
Por ce si l'a plus esgardé,
"Diex, fait il, or suis je venuz
S'a les riches eschés veüz.
Et asenez a mon voloir."
Lez l'eschaquier s'ala seoir,
Qui d'or estoit ancoloris;
Li eschés estoient asis
Molt bellemant et par raison.
Percevaux a pris un paon,
Si le voloit avant boter.
Devant lui prist a regarder
A l'uis d'une chambre molt belle,
Si vit issir une pucelle,
De biauté si anluminee
Qu'ainz si belle riens ne fu nee;
Ce sambloit chose esperitable.
Tant estoit belle et delistable
Que trestoz an fu esbaïz
Percevaux, mes sus est sailliz,
Ancontre va, si la salue.
Celle s'e[s]t un petit teüe,
Et puis aprés a respondu
Molt bellemant a son salu.
Quant li braichez parler l'oï,
Sus est sailliz ancontre li,
Si saut et tripe et molt glatit;
Et celle molt biau le joïst
Et aplanie de sa main.
"Sire, fait elle, por vilain
Vos puis tenir, qui am portastes
Mom braichet et ne m'am parlastes.
Se de fi poïsse savoir
Que me vosisiez decevoir
Par tel angin, par tel maniere,
Ne fust graee la proiere
Que vos me feïstes adonques.
Moi poise quant vos baillai onques
Mom braichet a jor de ma vie
Por ce que fusse vostre amie,
Car molt ont home les cuers faux."
-"Douce amie, fait Percevaux,
Se savïez la mescheance,
Le grant annui et la pesance
Que j'ai eüe puiscedi
Que je de vos me departi,
Merci an avrïez, ce croi;
Que par la foi que je vos doi,
Je pris le blanc cerf anz ou jart.
Ancor an ai la meillor part
Fors de la salle la aval."
Lors s'an vient droit a son cheval,
S'a la teste amont aportee
Et a la pucelle livree,
Qui bien a son don receü.
Ece vos un vallet venu
Hors d'une chambre sanz targier.
"Va, fait elle, prant ce destrier
Qui la fors est, sou garde bien;
Met an l'estable avec le mien."
Cil a fait son conmandemant.
Ne furent mie longuemant
La belle et Percevaux ansamble,
Quant troi biaux vallez, ce me samble,
Bien faiz de mambres et de cors,
Sont issus d'une chambre fors.
Tant qu'a Perceval ne finerent,
Molt bellemant le desarmerent
De chief an chief sans demorance.
Son escu, s'espee et sa lance
Et trestote l'autre armeüre
Ont mise an une anfermeüre,
Puis li aportent un mantel
De drap de soie, riche et bel,
A une pane toute grise.
Li sergent ont la table mise,
L'eve lor donent a lor mains.
De ce n'i a ne plus ne mains
Qu'il n'aient eü sans mantir
Tout quanqu'i[l] lor vint a plesir
De vïende fresche et novelle.
Aprés mangier la damoiselle
Prist Perceval par la main destre,
Si sont asis a la fenestre
Qui sus la grant riviere estoit.
"Sire, fait elle, il avandroit
Que vostre non me deïssiez,
Et que pas nou me celisiez
L'achoison et la verité
Por quoi avez tant demoré."
-"Dame, fait il, par Saint Simon,
Percevaux suis nonmez par non,
An Gales fui norriz et nez.
Tot ce que vos me requerez
Molt volantiers vos conterai,
Que ja ne vos an mantirai.
Dame, quant j'oi le blanc cerf pris
Et le chief a une part mis,
Et je me dui metre el repaire,
Une pucelle de malaire
Vint, je ne sai de quelle part,
Mais ancor estoie anz ou jart
Et la teste dou cerf tenoie,
Devant mon arçon la trossoie.
Endemantiers que g'iere einsi,
Vostre braichet prist devant mi
San[z] ce c'onques m'an aresnast;
Et dist combien qu'il me pesast,
An toutes fins l'am porteroit.
Et je li dis que nou feroit,
Por chose qu'elle seüst dire;
Auques fui plains de duel et d'ire,
Si ne m'am poi amesurer.
Elle me prist a regarder,
Si dist que n'iere pas cortois,
Et force a faire n'est pas droiz;
Mais se je tant proësce avoie,
Et le braichet avoir voloie
Am pes, sans guerre, par amor,
Dont alasse sanz nul trestor
A un tombel qui pres estoit,
Ou un chevalier point avoit,
Si li deïsse que follie
Et trop grant outrecuiderie
Fist qui illuec le fist gesir.
Ne vos an quier de riens mantir,
Je fis ce qu'elle me rova.
Qant j'oi esté un petit la,
Uns granz chevaliers toz armez,
De noires armes conreez,
Vint sus un grant cheval norroiz,
Si s'escrïa a haute voiz:
'Vasaux, dist avez grant follie.'
Ne fu puis l'eure respoitie,
Des lances nos antreferimes
Si qu'a terre nos abatismes;
Dont trait chascuns de nos s'espee,
Si conmançasmes la mellee.
Et antre ces choses avint
C'uns autres chevalier revint,
Trestoz armez seur son cheval;
Mot ne dit ne ne fist estal
Jusqu'au braichet qui se gisoit
Lez la teste qui mise estoit
Sus l'erbe vert anz ou praiel.
Saichiez que ne me fu pas bel,
Quant celle part le vi aler;
Le braichet prist sans demorer
Et la teste, si l'em porta.
Dedanz la grant forest antra,
Grant duel an oi et grant annui.
Je me combati a celui
Qui duremant me requeroit,
Tant qu'an la fin a grant destroit
Ne pot il pas les cos soufrir,
Ainz an conmança a foïr
Vers l'archel a la seposture,
Si antra anz tot a droiture.
Grant aleüre aprés alai,
Par trois foïes l'apelai
Molt hautemant et a cler son,
Mais je n'am poi traire reson,
Ce poise moi molt duremant.
An la forest delivremant
Me mis aprés lou chevalier;
A vos n'osoie repairier
Por ce que je perdu avoie
Vostre broichet, se Diex me voie.
Adonc me mis a lui requerre,
Molt le quis et par mainte terre,
S'an ai soffert maint dur estor,
Maint travail et mainte dolor,
Tant c'or le vos ai raporté;
Or vos ai tout le voir conté."
-"Voire, fait donc la damoiselle,
Ala ainsint vostre querelle
Con ci m'avez conté et dit?”
-"Oïl, dame, se Diex m'aït,
Fait Percevaux, veraiemant.
Mais or veil je le covenant,
S'i[l] vos plait, que vos me deïstes,
Quant de vos partir me feïstes
Por le blanc cerf aler chacier."
-"Certes, molt faites a prisier,
Fait elle, biaux tres doz amis,
Vos l'avroiz, je le vos plevis,
Dou tout an tout a vostre gre."
Percevaux n'a mie aresté,
Qui de la parole est a ese;
Avant se trait, deus foiz la bese
Molt doucemant et par amor.
Li baisier furent de savor
Et de saison, ce m'est avis.
Lors ne fu il pas esbaïs
De la damoiselle aresnier:
"Dame, fait il, de l'eschaquier
Et des eschés dorez orroie
Volantiers, se vos an osoie
Enquerre qui les fait joër;
Et s'i[l] ne vos devoit grever,
Molt vos proieroie del dire."
-"Diex, merci! fait la dame, sire,
Que est ce que vos demandez?
Li contes ne seroit contez
Ainz seroit pres de l'anuitier,
Et je vos crien molt d'annuier."
Percevaux dist: "Nou feroiz, voir."
-"Donc alons, fait elle, seoir,
S'i[l] ne vos desplait, an ce lit.
Ja vos avrai conté et dit
Tot an ordre la verité."
De la fenestre sont levé,
Ou riche lit se sont asis;
L'eschaquier ont devant eus mis,
Les eschés prenent a lor mains.
Percevaux, qui n'iert pas vilains,
Le[s] regarde molt et remire,
Et celle li conmance a dire:
"Il fu jadis une pucelle,
Cointe, avenant et saige et belle,
Qui molt savoit de nigromance,
Car apris l'avoit des s'anfance.
De toz sens iert bien anseignie,
Des estoilles sot la mestrie,
De la lune et dou fiermamant
Et dou soloil qui si resplant
Savoit toutes les calitez.
Ja si ne fust li tens müez
Que bien [n'an] deïst la reson
Et tote la voire achoison.
Molt par an estoit bien aprise,
Et si vos di qu'an nule guise
Ne trovast on plus amïable
Ne an toz sens plus honorable;
Telle iert con la vos ai descrite
Et briemant par parole dite.
Un jor dedanz un bois antra,
Une grant piece chevaucha
Tant qu'elle vint an une pree;
Illuec trova Morgant la fee,
Seant avec un chevalier.
Devant eus ot un eschaquier
Et molt riches eschés d'ivoire;
Je vos cont tote voire estoire
Et tout ainsint con l'uevre ala.
La damoiselle ne fina
Tant qu'a l'eschaquier fu venue;
Dou palefroi est descendue,
Qui molt estoit de grant valor;
Onques pucelle n'ot meillor
Ne plus tres bel ne plus aate.
Une cembue d'escallate
Avoit desus a or ovree,
Qui molt estoit bien atornee.
Cil sont levé ancontre li,
Molt se sont antreconjoï
Et acolé, puis se rasistrent.
Mainte parole s'antredistrent,
Tant que ce vint au dareains
Que la damoiselle ses mains
Mit avant desus l'eschaquier.
Un roc a pris a manïer,
Si le vit auques bien taillié
Et d'or par leus antreseignié
Por l'ivoire ranluminer.
Morgue la prist a regarder,
Si li a dit: 'Ma douce amie,
Je suis celle qui molt vos prie
Que vos ces eschés am portez,
Molt me plera se les avez;
Ou je vos ferai anvoier
Et les eschés et l'eschaquier.
Il sont molt bel et bien ovré
Et de fin or anluminé,
Si furent fait par grant devise
A Londres qui siet sus Tamise.
De la me furent anvoié,
Et jes vos doing par amitié.
Prenez les, je les vos otroi,
Si vos mamberra miauz de moi.'
-Dame, fait elle, volantiers.a m.
Vos m'avez or doné premiers,
Et je vos redonrai aprés
Bel eschaquier et biaux eschés
Que je meïsme ovrai et fis.
Et furent fait par tel devis
Que se nus joër i voloit,
Por que loiaux chevalier soit,
Ou franche dame ou damoiselle
Qui soit saige, cortoise et belle,
Ne leur estuet nului mander
Por as eschas contr'aus joër,
Car li eschas par eus trairont
Ne ja nul tort ne lor feront.
Et si savent molt biau mater,
Et raseoir an l'eschaquer
Et conmancier sanz nule aïe;
Ceus avroiz an vostre baillie.'
Morgue respont: 'Molt grant merciz.'
N'orent pas bien lor moz feniz,
Quant un vallet vint apoignant
Sus un molt bel cheval ferrant,
Et ne fina tant qu'au pucelles
Qui molt furent plesanz et belles.
Lors descendi de son roncin,
Cel eschaquier point a or fin
Tenoit an sa main tote nue,
A M[or]gan vient, si la salue,
Et l'eschaquier lors li presante
De par sa damoiselle gente.
Les eschas avec li bailla,
Morgue les prist, molt esgarda
L'uevre qui est gentix et belle.
Molt an sot gre a la pucelle
Et molt duremant l'an mercie.
Avant ne vos sai conter mie,
Conmant d'illuec se departirent,
Mais tant leur droite voie tindrent
Que il vindrent an lor païs.
G[e] iere adonc, ce m'est avis,
El chastel lou roi Brandigan,
Le taion monseignor Gauvain.
Cosine estoie [a] la roïne,
Molt iere adonc jeune meschine;
Vint anz avoie et nom pas plus.
Morgue, la suer lou roi Artus,
Si vint un jor esbenoier.
La roïne me fist proier,
Qui iert ma cosine et m'amie,
Qui grant piece m'avoit norrie,
Que je m'an alasse avec li.
Je l'otroiai, et par ainsi
Que je de li me partiroie
De quelle eure que je vorroie;
Einsint fu fait et creanté.
Quant huit jors fumes sejorné,
Si an ala an som païs;
Ne sai que plus vos an devis.
Bien fumes puis quinze ans ansamble,
Tant c'un jor avint, ce me samble,
Que nos estions an un pre,
Si avions tandu un tre
Desus la vert erbe florie.
D'um poi de chose fui marrie,
A ma dame requis congié;
Mais nou m'eüst pas otroié,
S'elle le peüst escondire.
Et je li conmancé a dire
Q'an nule fin ne remandroie
Ne avec li plus ne seroie.
Congié pris, si m'an vos torner;
Elle me dist sans demorer
Que je li demandasse un don,
Si l'avroie tout a bandon,
Ja ne seroit si fort la chose.
Je n'i fui mie longue pose
Mue ne coie de parler,
Ainz li dis: 'Dame, se doner
Me volez riens qui m'ait mestiers,
Vos eschas et vostre eschaquiers
Me donez, ou ja autremant
N'an avré do vostre neant.'
Elle ne m'a[n] vost escondire.
Sams plus parler et sams plus dire
M'an departi, et tant alai
Que ceste riviere trovai
Que vos veez par ces fenestres.
Si m'abeli si fort li estres
Que je fis ci si biau menoir
Con vos poëz as iauz veoir;
Bien a dis anz des avant ier.
Einsint oi je cest eschaquier
Et les eschas qui tant biau sont
Qu'i[l] n'a tant biaux an tout le mont,
Et tout ainsint furent ovré
Con je vos ai dit et conté;
Ne vos an ai de riens manti.
Or nos levons, car je vos di
Que la nuiz vient a grant esploit."
Percevaux esgarde, si voit
L'uis d'une chambre overt ariere,
S'iert apuiee a la mesiere
Une molt gente damoiselle.
Percevaux dist a la pucelle
Qu'il viaut an celle chambre aler
Por veoir l'estre et esgarder.
Elle li dist: "Donc an venez."
Et il ne s'est plus arestez,
Avec la damoiselle ala
Tant qu'an la riche chambre antra,
Que je ne voil mie descrire,
Car qui conter vorroit a tire
La biauté et la grant richesce,
Le delit et la grant noblesce
Dont la chambre estoit ancombree,
Trop i avroit grant demoree;
Por ce ne vos quier fere alonge
Ne dire ne voir ne mançonge,
Car maux seroit, bien le savez.
Percevaux, qu'est dedanz antrez,
I vit set pucelles seoir,
Qui de biauté et de savoir
Ierent si bien anluminees
Con se Diex les eüst formees
A ses deus mains meïsme[ma]nt;
Et si fist il, mien escïent.
D'or et de soie orfroiz ovroient,
Et quant elles Perceval voient,
Contre lui sont levees sus
Et toutes li randent saluz,
Et [il lor] respont gentemant.
Tant furent illuec longuemant
Que la nuiz vint et aproicha.
Tel luminaire an la chambre a,
Et par les chambres anviron,
Que ce n'est se mervoille non.
Escuiers i ot et sergenz
Molt bien vestuz et avenanz,
Qui ont manois les tables mises.
Les damoiselles sont asises,
Et Percevaux et la pucelle.
De lor mes ne vos faz novelle,
Que molt an i ot a planté;
Tant ont leur choses devisees
Et quant ce vint que lor fu gre,
Tables et napes ont ostees.
Que les dames se vont couchier
An lor chambres et aiesier.
Percevaux defors demora
An la grant salle, o il trova
Le lit si richemant paré.
Deschaucié l'ont et atorné
Li escuier et li sergent,
El riche lit de maintenant
L'ont couchié sanz plus arester;
Tote la clarté font oster,
Puis se sont trestuit departi.
Percevaux pas ne s'andormi
Si tost conme faire soloit;
A la damoiselle pansoit,
Qui de biauté resambloit fee.
Que qu'il estoit an sa pansee,
Vint elle au lit, si se coucha
Et vers lui sa foi aquita,
Tout si com il ot devisé
Et com li ot acreanté,
S'an lui ne remest par folie.
Tote celle nuit anuitie
Ont andui ansamble geü,
Tant li jors esclarciz fu
Et biaux et clers par la contree.
Percevaux sanz nule arestee
Est levez molt delivremant,
N'i ot escuier ne sergent
Ne chamb[er]iere ne pucelle.
Levee s'est la damoiselle,
Qui plaine estoit de cortoisie.
Percevaux doucemant li prie
Que ses armes et son destrier
Li feïst tost aparaillier,
Car molt avoit ancor a fere.
Celle li conmance a retrere:
"Sire, mes remanez hui mes,
Et vos avroiz trestout am pes
Quanque vo cuers vorra avoir."
Percevaux dist que remenoir
Ne porroit an nule maniere,
Ainz a juré Dieu et Saint Pierre
Q'au plus cort terme qu'i[l] porroit,
Et tantost com esté avroit
Chiés lou riche Roi Pescheor,
Se metroit il a son retor.
Ce li jure, ce li afie,
Et celle molt bien li otrie
Et dist que bien l'avoiera
Et droit chemin li mosterra
Par ou demain i porra estre,
Se la voie ne change et l'estre.
Percevaux l'ot, molt l'an mercie.
Celle conme joienz et lie
Li a fait ses armes baillier
Et son cheval aparaillier;
Et il s'arme sanz demorance,
Le haubert, l'escu et la lance
Et tout quanque mestier li fu.
Hors dou manoir an sont issu,
Si avalerent les degrez;
Deus chevaux trovent anselez.
Percevaux monte et la meschine,
Qui fu blanche con flor d'espine,
Et dist qu'avec lui an ira
Tant qu'an la voie mis l'avra.
Atant dou chastel s'an issirent
Et tant une grant voie tindrent
Qu'i[l] sont venu a la riviere,
Qui molt fu orgueilleuse et fiere,
Si i ont trovee une nef,
Qui iert fermee a une clef
A un chaisne grant et foillu
Qui desus la riviere fu.
Percevaux est lors descenduz,
La damoiselle a mise jus;
Elle prist une clef qu'elle a,
La nef dou chaisne desferma.
"Antrez, fait elle a Perceval,
Et si menez vostre cheval;
La nes vos portera molt bien,
Ja mar vos douteroiz de rien.
Et quant vos la outre seroiz,
Tout ce grant chemin an iroiz
Et il vos manra sans trestor
A la cort au Roi Pescheor,
Et gardez que ne le laissiez
Ne par forest ne par plessiez."
Percevaux dist que bien ira,
A Damedieu le conmanda
Qui est sires dou monz clamez.
Lors est dedanz la nef antrez
Et son cheval a avec trait.
Plus tost que esprevier ne vait,
S'an vole la nef de randon,
Tant que d'autre part el sablon
Se feri tout delivremant.
Et Percevaux molt lieemant
S'an est issuz anz ou gravier
Et si a traiz fors son destrier.
Et la nes ariere repaire
A la pucelle debonere,
Qui sus la rive ancor estoit;
Perceval volantiers veoit,
Qui est sus son cheval montez,
S'est an la grant forest antrez.
La pucelle s'an retorna
Et tant la droite voie ala
Qu'a son chastel an est venue
Et an la salle descendue,
Anz est antree sans targier;
Sus le lit trova l'eschaquier
Et les eschas et lou braichet,
Qui molt an grant poine se met
Por la dame resleecier.
De la teste parler ne quier
Dou cerf, que trop avroie a fere;
Mais tant vos di je de l'afaire
Que puis fu a cort anvoïe,
A la noble chevalerie,
Et puis an fu faite mellee,
Ainz que la chose fust finee.

TOUT ce me covient a lessier,
A Perceval voil repairier,
Qui lou grant chemin a laissié
Que celle li a anseignié,
Qui vet au boen Roi Pescheor.
An autre voie prist son tor,
Qui durement estoit erbose
Et espinouse et anniose;
Tout lou jor antier chevaucha.
Onques chevalier n'ancontra,
Ne meschine ne damoiselle,
A qui il apreïst novelle,
Tant que fu pres de l'anuitier.
Donc primes vit un chevalier
C'on avoit par les piez pandu
A un arbre grant et ramu;
Ancor estoit trestoz armez,
Et ses destriers est aresnez
A une branche delez lui.
Molt ot li chevaliers d'annui
Soufert deus jors qu'il ot pandu.
Percevaux l'a de loing veü,
Si s'an mervoille qu'estre puet.
Des tranchanz esperons esmuet
Le bon destrier qui tost li va,
Jusqu'au chevalier ne fina
Qui la pandoit et si l'esgarde.
Et cil de parler ne se tarde,
Ainz li prie qu'i[l] li aït,
Nou mete mie an lonc respit;
Car s'uns petitet atardoit,
Jamés aidier ne li porroit,
Tan[t] est de grant dolor chargié.
Molt pres de lui s'est aproichiez
Cil qui franc cuer a et loial;
Despandu l'a de son cheval,
Entre ses bras l'a receü
Et an l'anvers de son escu
L'a couchié et a terre mis.
Puis est dejoste lui asis,
Le hiaume bruni li deslace,
Desarmee li a la face
Por ce que refroidier le veust.
Cil qui de grant dolor se deust
A un molt grant soupir gité;
Le chief a tout amont levé,
Les iauz ovri, si li dist: "Sire,
Diex qui por nos soufri martire
Vos doint bone vie et honor;
Gitié m'avez de grant dolor
Et randue m'avez la vie.
Ne sai que je plus vos an die,
Vostre[s] homs suis tot ligemant
A toz les jors de mon vivant."
Percevaux l'a molt resgardé,
Bellemant l'a araisoné
Et si li demande son non
Et qu'i[l] li die l'achoison
Por quoi ce li ert avenu.
Et cil li a lors respondu
Qu'il iert Bagomedés clamez.
"Sire, fait il, or m'antandez:
J'aloie au grant Mont Doleroux.
Par celle foi que je doi vous,
Je vos dirai la verité.
An ce bois ci ancontrai Ke,
Le senechal lou roi Artu[r];
Trois chevaliers armez et dur
Estoient o lui a cheval,
Qui molt ierent preu et vasal.
Dou grant Mont Doleroux venoient,
Tuit quatre hors dou sens estoient,
Por ce que lor chevaux menerent
Outre les croiz et aresnerent
El Mont Dolereux au piller.
Bien an avez oï parler,
Ce croi je, de la grant mervoille
A qui nule ne s'aparoille:
Que chevalier ne puet lïer
Cheval, palefroi ne destrier
A un annel, a un piller
Qui duremant fait a loër,
S'i[l] n'est li miaudres de ce mont.
Cil quatre, dont ici vos cont,
En venoient trestuit desvé,
Et quant il m'orent ancontré,
Ne me distrent nes une rien;
Et je les saluai molt bien,
Si con l'an doit prodome fere.
Kex, qui toz jors est de mallaire,
Et li autre troi m'asaillirent
Et de mon cheval m'abatirent.
Ne sai que je plus vos aconte;
Tant me firent et lait et honte
Que nus raconter ne porroit.
Et Kex, qui plus mestres estoit
Et qui plus iert de toz vilains,
Me lïa les piez et les mains,
C'onques ne poi avoir merci,
Et a ce chasne me pandi
Si faitemant con vos savez
Et con vos ci trové m'avez.
Et se vos ne fusiez venuz,
Je fusse morz et confonduz;
Vostre merci, gari m'avez.
Or me dites o vos alez,
Le non de vos et qu'alez querre.”
Percevaux dist que par la terre
Vet por avantures trover,
Car molt se vorroit esprover.
Lors se nonme sanz demorance
Et dist que il vet sans doutance
Au Mont Dolereux au piller
Por savoir et por esprover
Se ja boens chevaliers sera.
A ces paroles anuita,
Molt fu la nuiz belle et serie;
Et l'erbe fresche qui verdie
Paissent li cheval a leur piez,
Tant que li jors est esclairiez
Et li solauz fu esclarciz.
Bagomedés fu pres gariz
Et revenuz an sa santé.
Lor frains ont mis, si sont monté,
Ainz illueques plus n'aresterent,
Congié prenent, si s'an tornerent,
S'a li uns l'autre acollé
Et son servise presanté.
Bagomedés dist Perceval
Que a la grande cort roial
S'an ira, droit a Callion,
Por rester Ke de traïson,
Car il est molt ses anemis.
Percevaux li a dist: "Amis,
Puis que vos a la cort irez,
Lou roi vos me salüerez,
Et la roïne et ses pucelles.
Se de moi demandent novelles,
Dites leur que je suis toz sains.
S'il i est messires Gauvains
Et Yvains li bien anseigniez,
Une chose de voir saichiez
Qu'il vos feront por moie amor
Molt grant feste, molt grant honor."
Bagomedés li respondi:
"Sire, la vostre grant merci.
Tant m'avez fait honor et bien
Qu'amer vos doi seur toute rien,
Et Diex me laist le jor veïr
Que je vos puisse ancor servir
De tel servise qui vos plese;
Car ne seroie pas aiese,
Se je ancor ne vos veoie."
Atant se metent a la voie
Et ainsint se sont departi.
De Perceval ici androit
Percevaux sa voie acoilli
Tot droit vers le Mont Dolerox,
Ou maint chevalier coraijous
Avoit esté an grant destroit.
Se test li contes un petit,
Tant que d'autres vos aie dit:
Com Bagom[e]dés esploita,
Qui a la cort lou roi ala;
Et conmant messires Gauvains,
Briens des Illes et Yvains
Et bien quarante compeignon,
Dont chascuns fu de grant renon
Et chevalier preu et loial,
Alerent querre Perceval.

ВAGOMEDÉS an la forest
S'an est antrez sanz nul arest;
Lou cheval fiert des esperons,
Plus tost s'an vet qu'esmerillons
Ne qu'espervier quant il oiselle,
Par une grant sante novelle
Qui droit aloit a un chastel
Molt bien seant et fort et bel;
Grant mur i ot et haute tor.
A la porte ot un vavasor
Qui molt bien prodome sambloit.
Quant Bagomedés aparçoit,
Contre lui vet, sou fait descendre,
A deus vallez son cheval prandre,
Si l'ont an l'estable mené.
Ancor n'ot pas dou [j]or passé
Dusqu'a tierce, mien escïent.
Dui autre vallet saigemant
Ont desarmé lou chevalier;
Li vavasors sans atargier
Conmande les tables a metre.
Je ne m'an quier plus antremetre
De la grant feste raconter,
Qu'il ont eu a ce disner
Dou chevalier qui la estoit.
Li vavasor le connoissoit,
Por ce li fesoit feste grant:
Viandes orent a talant,
Et de bons vins a grant planté.
Qant dou mangier furent levé,
Bagomedés sans arester
Rova son destrier amener,
Et ses armes redemanda
Isnellemant, si s'armera.
Li vavasor dit nou feroit,
Mais annuit mes herbergeroit;
Tant qu'au matin a l'anjornee,
Ainz que la chalor soit levee,
Se porra bien metre ou chemin.
Bagomedés dist qu'an la fin
L'an covandroit annuit aler.
Lors li conmance a raconter
La honte que Kex li ot faite;
Quant trestote li ot retrete,
Si dist ja ne sejorneroit
Desi la que vangiez seroit
Et de l'ostraige et dou mesfet
Que Kex li ot tot ainsint fet.
Li vavasor plus ne li dist;
Ses armes aporter li fist
Et son destrier tost amener.
Isnellemant l'a fait armer
Devant lui sans arestemant;
Qant est armez, plus n'i atant
Bagomedés, ainz est montez.
Congié prant, si s'an est tornez
Molt vistemant, sanz demorance,
L'escu au col, ou poing la lance,
O il avoit bon fer d'acier.
An la forest sans atargier
An est antrez, qui molt iert belle.
Ancontré a une pucelle
Sus un biau palefroi ferrant;
Demandé li a maintenant
Dont elle vient, ou elle va.
Celle mie ne li cela,
Ainz li a dist qu'elle venoit
De la cort ou li rois estoit,
Artus, qui molt est renonmez.
"Douce amie, car me contez,
Fait se cil, o vos le lessastes,
Quant vos de lui vos desevrastes."
-"Sire, molt bien le vos dirai:
A Escavallon lou laissa[i],
Qui siet an la terre de Gales.
Ja fesoit l'an amplir les males,
Por ce que aler s'an voloit;
Et s'oï dire qu'il tandroit,
A ceste feste Saint Jehan,
Molt grant feste a Garadigan.
Et la, ce cuit, le troverez,
Se vos a lui parler vollez;
Mais molt vos i covient coitier
Et molt pener et travaillier,
Car la granz cors asamblera."
Bagomedés li demanda
S'elle vit monseignor Gauvain,
Ke le senechaux et Yvain.
"Oïl, fait elle, je les vi.
Mais li deable ont Ke gari,
Qui l'autre jor iert hors dou sens.
Or est adés tot som porpans
Que tout le monde viaut honir,
Par ses parolles escharnir.
Moi meïsmes fist il grant honte,
Mais l'an ne doit tenir nul conte
De rampones que il an die."
La parole ont atant fenie,
Si se sont antresalüé
Et a Damedieu conmandé.
Bagomedés atant s'an vet;
Qui vangera, s'i[l] puet, le let
Et la honte que Kex li fist.
A[n] un chemin ferré se mist,
Qui hors de la forest aloit.
Chevauchant vet tot a esploit
Par vallees et par monteignes
Et par bruieres et par pleignes,
Q'au jor de feste Saint Jehan
Est venuz a Garadigan,
Ou la grant cors ert asamblee.
De mainte diverse contree
I furent venu li baron,
Qui estoient de grant renon.
Au mangier est asis li rois
An la salle au plus mestre dois;
Avec la reïne manjoit,
Qui de molt grant biauté estoit.
Amprés iert messires Gauvain,
Que je ne tieng mie a vilain;
Et la roïne Morgadés
Seoit dejoste lui molt pres.
S'i ert li rois de Cornuaille,
Qui avec li manjoit sanz faille;
D'Escoce li rois Aguisiaux,
Qui molt par iert et preuz et biaux.
Aprés estoit li rois d'Illande,
Qui autre chose ne demande
Se mellee non et tornois.
A celle table avoit set rois,
Si i furent cinc arcevesque
Et aveques quatorze evesque;
Molt i ot belle compeignie.
D'autre part iert la baronie
Qui tant iert renomee el monde:
Tuit cil de la Table Reonde
Seoient avec les pucelles,
Dom ili ot trois cens de belles.
Aval la salle se seoient
[L]i chevalier qui lors estoient
[C]hevalier mamelot clamé,
[Qui bie]n furent si atorné
Q'au jor que li rois cort tenist,
Ja nus a table ne venist.
Sus chapes, sus mantiaux manjoient,
Blanches napes desus avoient;
Ainsint ne pooit l'an eslire
Qui ert li miaudres ne li pire.
Chevalier mameloz estoit
Qui son seignor rescous n'avoit
Adonc de mort et de prison,
Et qui n'avoit tot a bandon
Son cors por sa proësce mis,
Tant qu'il eüst d'armes conquis
Chevalier qui fust an angarde,
An gué, an forest ou an garde;
Ou n'avoit resqueuse pucelle,
Dame, meschine ou damoiselle,
Et de hontaige delivree,
Dom el se fust a cort clamee
Devant le riche roi Artu.
Et s'i[l] fust a[n] nul sen seü
Qu'il eüst fait si grant prouesce,
Il fust montez an tel hautesce
Qu'o les boens chevaliers esliz
Fust a la cort lou roi asis
Et mis an pris et renonmez.
Devant lou roi Artus iert Kez,
Qui dou quint mes servi avoit.
Par la salle qui granz estoit,
Avoit grant feste et grant baudor.
Li rois qui molt avoit honor
Conmança molt fort a panser;
Gauvains le prist a regarder,
Si li a dist: "Biaux sire rois,
Ce n'est pas biens, resons ne drois
Que devant tant baron de pris
Soiez de nule riens pansis
A jor que cort doiez tenir."
Li rois respondi par aïr:
"Je n'am puis mes, fait il, biau niés,
Je suis dolanz et correciez.
Bien doi avoir au cuer annui,
Quant je ne voi ceanz celui
Par qui ma cort est essaucie
Plus que d'ome qui soit an vie,
Et qui plus a lou cuer loial.
Je di, fait il, de Perceval
Qui maint bon chevalier de pris
M'a ceanz anvoié toz pris.
Or n'an oï pieç'a novelle
Qui me fust ne plesanz ne belle,
Et a lui orandroit pansoie."
Gauvains respont: "Se Diex me voie,
A lui devez vos bien panser,
Si n'an faites pas a blasmer.”
Einsint que ce vont acontant,
E[z] vos lou chevalier atant
Qui Bagomedés est clamez.
An la salle s'an est antrez,
Qui basse estoit par terre aval,
San descendre de son cheval
Ainz deci qu'au roi ne fina.
Molt hautemant le salua
De par Perceval lou Galois,
Et puis aprés conme cortois
A la roïne salüee
Et toute la riche asamblee,
Fors seulemant le senechal.
Quant li rois ot de Perceval,
De joie fu toz replaniz,
Et dist: "Descendez, biax amis!
Et si vos faites desarmer."
Cil respondi sanz demorer
Que il mie ne descendroit
Jusques atant que il savroit
S'an sa cort li tandroit droiture
De la honte et de la laidure
Que Kex li senechaux li fist.
Li rois trestout errant li dist
Que volantiers l'adreceroit
Dedanz sa cort, et li feroit
A som pooir droit et honor.
"Mais descendez por moie amor,
Fait li rois, biaux tres douz amis."
Cil a lou pié a terre mis,
Descenduz est et desarmez;
D'un cort mantel fu afublez
C'uns vallez aporté li ot.
Par les tables grant parole ot
Des chevaliers et des pucelles,
Des dames et des damoiselles,
Qui bien dïent sanz recelee
Ja n'an tornera sanz mellee
Li senechaux au dereains.
Li chevalier lava ses mains,
Si est delez Gauvain asis;
Molt richemant i fu serviz
De quanqu'i[l] li vint a plesir.
Qant ont mangié par grant loisir,
Si fist li rois oster les tables.
Donc apela li dus Guinables
Le senechal, si li demande
S'onques an forest ne an lande
Avoit lou chevalier veü.
Kex jure Dieu et sa vertu
Et ma dame Sainte Marie,
C'onques mes, nul jor de sa vie,
Ne l'avoit veü ne trové
An chemin n'an leu ancontré
Ou il li eüst fait hontaige
A son escïent, "ne domaige,
Fait il, sire, dont me soveigne.
Et s'il est ainsint qu'il m'an teigne
Chose qui me doie annuier,
Je le cuit si aparaillier
Qu'il n'avra talant de gaber
De moi, ne d'autrui apeler
En cort a conte ne a roi."
Bagomedés sanz nul desroi
S'an est devant lou roi alez.
"Seignor, fait il, or m'antandez,
Roi et conte, duc et baron;
Si jugiez se je me[n]t ou non.
J'aloie querant avanture,
Tant qu'an une forest oscure
M'ancontra Kex li senechax,
Qui avoit o lui trois vasaux,
Qui de noient ne m'aresnerent,
Ainz me pristrent et ledangierent
Et me firent grant deshonor.
Kex meïsmes au chief dou tor
Me voloit a un arbre pendre,
Ne ne deigna pas tant atandre
Que li troi chevalier parlassent,
Qui volantiers me delivrassent
Por ce que g'iere chevaliers.
Kex, qui est fel et pautoniers,
Ne me deporta de riens nee,
Ainz me pandi sanz demoree
A un chesne par les deus piez;
Ancore iert mes hiaumes laciez
Et mes hauberz iert an mon dos.
Si m'aïst Diex, je ne vos os
Dire conmant il me batirent
Et la grant honte qu'il me firent,
Car c'est laidure a chevalier
De si lede ovre racointier
An cort o il a tant de gent.
Si com j'estoie an ce tormant,
I vint chevauchant Percevaux,
Li bons chevaliers, li loiaux,
Qui aloit au Mont Dolerox.
Je fusse morz tout a estrox,
Se il ne m'eüst despandu;
Et illuec tant avec moi fu
Que je fui auques respassez.
Qant il se fu de moi sevrez,
Je m'an vins ça la droite voie.
Ne sai que vos esloigneroie,
Mon gaige orandroit vos presant,
Devant ces rois demoinemant
Et devant trestoz ces barons,
Que Kex est plains de traïsons,
De mal angin et de boidie.
Et s'il est tiex qu'i[l] m'an desdie,
An vostre cort lou proverai;
Ja an autre leu n'an irai,
Voudra a pié ou a cheval.”
Qui donc veïst le senechal
D'ire et de mautalant roigir,
Bien poïst dire sanz mantir
Qu'il ne sambloit pas debonere.
Devant lou roi prist a retrere:
"Sire, ce gaige recevez!
Se li chevaliers fust montez,
Ge me ralasse ja armer,
Mais il n'a cure dou haster.
Soue merci, devant mangier
N'avoit il cure de tancier,
Mais or est il plus eschaufez.
Puis que c'est or sa volantez,
Voist s'armer et je m'armerai;
De la traïson m'osterrai
Que me vet ci ramantevant."
Li rois respondi maintenant:
"Kex, a enviz vos tenissiez
Que vostre mestier n'eüssiez
Mostré, que [vos] ne lairiez mie
Por tout l'avoir de Lonbardie
Ne por celui de Cornuaille.
Ne vos hastez de la bataille,
Que je cuit que par tans l'avrez."
-"Sire, ce li respondi Kex,
Ne la puis pas trop tost avoir;
Que volantiers a mom pooir
Me giteroie de hontaige,
Que cil vasaux par son oustraige
Me met ci seure devant vos."
-"Or ne soiez pas si estouz,
Dist li rois Artus sans targier;
Tiex cuide sa honte vangier
Qui molt l'acroit et monteplie.
An ne doit pas sa grant folie
Tant essaucier et avant metre
Que, quant on se viaut antremetre
De l'antrelaissier et oster,
C'on ne s'am puist amesurer
Ou dou laissier ou dou tenir,
Qui a bone fin viaut venir."
Kex li respont: "Ce puet bien estre;
Mais je ne quier ja avoir mestre
Qui de ce nule riens m'aprande
Que de honte ne me desfande,
Se nus la me veust metre seure.
Trestout erranmant sanz demore
Se face armer li chevaliers,
Et soit amenez ses destriers.
Je m'armerai ausint sanz faille,
Si soit erramant la bataille,
Qu'a ce ne voil plus demorer."
Gauvains respont sans arester
Que ce puet bien li rois soufrir.
Tantost font lor armes venir,
Si s'armerent li chevalier.
Defors la ville an un vergier
Avoit une molt belle pree;
La est tote la gent alee,
Por ce que la bataille i ert.
A moi aconter pas n'afiert
Les nons de toz ceus qui la ierent.
Totes les roïnes monterent
Amont aus loiges, aus fenestres,
De la porent trestoz les estres
De la bataille seurveoir.
Les pucelles s'i vont seoir,
Et totes les dames ausi.
Li chevalier sont fervesti,
Qui gaires n'i ont aresté;
Sus les bons destriers sont monté
Et fors de la salle s'an vindrent,
Ne frainc ne resnes ne detindrent
Tant que sont venuz au vergier.
Atant vient li rois sanz targier,
O lui toute sa baronie;
Molt i ot grant chevalerie,
Car bien furent cinc cens de pris.
Li rois Artus a establis
Ceus qui lou champ durent garder.
Adonc les ont fait desevrer,
Li uns s'esloigne au loing de l'autre,
Chascuns a mis lance seur fautre,
S'ont les bons destriers adreciez.
Qanque pueent les ont coitiez
A l'esmovoir des esperons;
Aler les font de tiex randons
Qu'esmerillons ne s'i tenist,
Ne faucons gentis quant choisist
Proie qu'il a de loinc veüe
Et il descent de vers la nue
Por sa proie miauz ancontrer.
Quant pres vindrent, por miauz hurter
Les lances de fraisne abaissierent;
Vers les escuz les adrecierent,
Qui erent ovré a pointure.
Onques n'i eslurent jointure,
Ainz ferirent sus a bandon
Si duremant que li blazon
Ne porent les deus fers tenir;
Les deus hantes covint croissir
De la ravine des chevaux,
Et par la force des vasaux
Qui bien les tindrent vivemant.
Se li hauberz, mien escïent,
N'eüssent les ferz arestez,
Li quiex que soit fust afolez
O morz gitez par avanture.
Li boens destriers grant aleüre
Les ont portez outre un petit.
Li boens rois a a Gauvain dit
Que molt avoient bien josté
Et li cheval molt tost alé,
Qui auques iere[nt] d'une tire.
Et li chevaliers sanz plus dire
Ont deus lances redemandees;
Et an leur a bones donees,
Plus grosses assez que devant.
Les roïnes an vont parlant,
Qui au fenestres sont amont,
Et dient qu'elles ja verront
Le quel que soit deschevauchier.
Adonc conmancent a proier
Que Kex ait honte et deshonor,
"Si [a]vra il au chief dou tor,
Font elles, tant porra il vivre."
Dont n'i ot plus, tout a delivre
Se sont li vasal esloignié,
Molt sont de grant ire chargié
Et de grant mautalant espris.
Les chevaux ont el retor mis,
Toz les frains lor abandonerent,
Les escuz a lor piz serrerent
Por les lances qu'i[l] vont dotant.
Li boens destrier les vont portant
Si droit et de si grant randon
Que ce n'est se mervoille non.
Les lances o les fers aguz
Se font passer par les escuz,
Mais la lance Ke est brisie.
Bagomedés ne chaï mie,
Ainz l'a si tres bien asené
Q'au braz li a l'escu serré
Et le braz au cors, ce m'est vis.
Jus de som bon destrier de pris
L'a fait cheoir anmi la pree;
Puis a sa lance jus gitee,
Dou fuerre trait le branc d'acier,
Des esperons point le destrier.
Ainçois que Kex fust relevez,
Est parmi lui trois [foiz] alez
Bagomedés, qui pas ne l'ainme.
Kex releva a quelque paine,
Si a adonc traite l'espee;
Sa color a toute müee
Por la grant honte qu'ot eüe,
D'ire et de mautalant [tres]sue
Por les dames qui l'ont veü.
Quant li sovint dou roi Artu,
Qui l'ot gehui tant ramponé,
Por mil marz d'argent esmeré
Ne vosist il estre chaüz
Ne de son cheval abatuz.
Ja refusent au cos ferir,
Quant li rois les fist departir,
Qu'il meïsmes ala antr'eus.
Bagomedés li coraijeus
Dist: "Sire, tort me ferïez.
Je ne suis pas ancor vangiez
De la grant honte qu'il me fist."
Li rois molt bellemant li dist:
"Biaux douz amis, or vos soufrez.
Il est molt granz solampnitez
Et haute feste et essaucie,
S'est toute ci ma baronie
Asamblee de ma grant terre.
Se vos vollez honor conquerre,
Je ne m'an mervoil de neant;
Mais bien saichiez certenemant,
Dou senechaux plus anvaïr
Vos porroit molt grant maux venir,
Que il n'est pas ancor vaincuz.
Veü ai que tiex est cheüz
Qui puis vaincoit son anemi.
Mais vos et lui ansamble pri
Que par la foi que moi devez,
Que vos sus moi le champ metez;
Et je garderé mes honors,
S'an iert resbaudie ma cors
Et essauciee et honoree."
Kex respondi sanz demoree,
Qui de parler iert outraijos:
"Sire, sire, mes soufrez nos
Encor un petit la bataille."
Dont [dist] li rois de Cornuaille:
"Certes, Kex, vos avez grant tort.
Ja l'avroiz, ce cuit, pris et mort,
Se li rois le vos viaut soufrir.
Ainz ferons l'estor departir,
S'au chevalier plait et agree.
Nos avons tuit la pes juree,
Por ce que trop estes hardiz.”
Donc parla Gauvains, ce m'est vis,
A Bagomedés et proia,
Et avec ce le conjura
La foi qu'i[l] devoit Perceval,
Qui l'avoit delivré de mal,
Einsint com il meïsmes dist,
Q'ou roi de trestout se meïst.
Bagomedés le creanta.
Li rois ainsint les desevra
Et si les a fait desarmer.
De leur destrier[s] ne quier parler,
Assez fu qui les recoilli.
De la place se sont parti
Et es riches salles antrez.
Les dames ont ris et gabé
De Ke qui fist le tor de Mez,
Por ce qu'il est fel et angrés.
Chascune estoit joienz et liee,
Car auques estoit or vangiee
Des granz moz et des granz retretes
Que par maintes foiz lor ot fetes.
Des loiges se sont avallees,
An la grant salle sont antrees,
Ou li rois iert et si baron.
Plus estoit vermaux que charbons
Kex por la grant descovenue;
Et quant la roïne a veüe,
Ainz n'osa mot parler ne dire.
La reïne conmance a rire,
Autant vaut con s'ele deïst:
"Diex set bien qui le miauz i fist.”
Dont par fu Kex si angoissox
Et si iriez et si hontous
Que ne savoit que deüst fere.
Li rois, qui tant iert debonere,
A la roïne araisonee:
"J'ai la bataille desevree,
Dame, fait il, bien le saichiez.
Or viau ge que la pais faciez,
Par tel sen et par tel raison
Que boen ami et compeignon
Soient il tant com il vivront."
-"Sire, la roïne respont,
La pais ferai je volantiers."
A Bagomedés vint premiers,
Acollé l'a, et si li prie
Qu'il otroit ceste compeignie.
Il respont conme debonere:
"Dame, riens qui bien doie plere
A vos ne doi ge refuser."
-"Certes, ce fait a mercïer,
Fait la roïne, voiremant."
Dont n'i mit mie longuemant,
Tot erranmant [an] vint a Ke;
Un braz li a au col gité,
Si li dit: "Vos otroieroiz
Ce que m'a conmandé li rois."
-"Dame, fait il, nou contredi."
Si faitemant con je vos di
A la roïne la pes faite.
Ainz ne fu puis espee traite,
Acollé se sont et baisié.
Li gentil chevalier proisié
Bagomedés ont fait grant joie.
Li rois meïsmemant li proie
Que de sa mesniee deveigne,
Et avec Gauvain voit et veigne,
Son neveu que formant a chier.
Ne se fist mie trop proier
Bagomedés, ainz est remés.
Puis fu a cort molt honorez
Et molt proisiez par mains païs;
Puis fu Kex molt ses boens amis,
Ne puis ne vost de lui mesdire
Por chose qu'an li seüst dire.
Ja iert auques li jors alez,
Et li soupers ert aprestez
Et les tables estoient mises.
Les reïnes se sont asses,
Et li rois, quant il ont lavé,
Arcevesque, vesque et abé,
Et puis li chevalier de pris,
Et les pucelles au cler vis
Avec eus, qui molt les amoient.
Et cil qui servir les devoient,
Les servirent molt richemant;
Ne vos ferai alonguemant
De lor vïendes aconter.
Li rois Artus prist a parler
De Perceval lou coraijeus,
Qui au pui dou Mont Dolereux
Estoit alez por esprover
Se ja porroit am pris monter.
"Par Dieu, fait il, molt est vasaux,
Preuz, debonaires et loiaux
Et de toz biens bien anteschiez.
Une chose de voir saichiez:
Se trois anz puet vivre et durer,
Que il fera plus a loër
Que chevalier qui soit an vie;
Si n'an do[i]t nus avoir anvie,
Mais Dieu proier qu'i[l] le mei[n]teigne,
Et que ancor a nos reveigne
Sains et saus et plains de vertu."
Adonc a Gauvains respondu:
"Certes, fait il, je l'irai querre,
Ja n'iert am si lointeigne terre.
Et le matinet m'an irai,
Ne ja nul jor n’aresterai
Desi au grant Mont Doleroux."
-"Et je m'an irai avec vos,
Fait Yvains, querre Perceval.
Ne ja ne panré mes estal
C'une nuit an une meson,
Se Diex me giete de prison
Et de mort et d'anfermeté,
Jusqu'atant que j'avré esté
Au Mont qui tant est renomez."
Atant e[z] vos am piez levez
Et Lancelot et Agravain
Et Gaheret et Gladoain,
Kex d'Estral de la forest grande,
Li rois d'Escoce et cil d'Illande,
Gaherïez et Sagremor
Et li vallez au Cercle d'Or,
Brïent de[s] Illes et Lucans.
Et Elliz qui molt iert vaillanz,
Li filz la Galesche, i estoit.
Bagomedés dit qu'il iroit
Avec eus an lor compeignie;
Cil a la cote mautaillie,
Qui molt avoit d'armes apris;
Et Guirrez qui est molt petiz,
Qui ot eü maint grant ahan;
Licorrés de Garadigan,
Li dus Quinables et Taulas,
Amaugins, Caradoc Briebras
Qui molt estoit et preuz et saiges;
Si fu Dodiniaus li Sauvaiges
Et Erec, li filz Lac lou roi,
Qui n'avoit cure de desroi;
Espinobles et Danïaus,
Carsallés et Bruns de Rumiaus,
Li Biaux Mauvés, li Laiz Hardiz,
Yvains l'Avoutre et Bran de Liz,
Et aprés li autres Yvains
Q'an seurnomoit au Blanches Mains.
Tuit cil distrent [que] querre iroient
Perceval, ne n'aresteroient
Devant qu'i[l] l'avroient trové.
Quant i[l] l'orent tuit creanté,
Levé se sont tuit dou mangier;
A leur ostés por aiesier
An sont alé tant qu'au matin.
Messires Gauvains an la fin
Au roi son oncle a congié pris,
Et a la reïne au cler vis,
Qui a anviz li otroia,
Jusqu'atant qu'i[l] li creanta
Qu'a la cort s'an repaireroit
Au plus cort terme qu'i[l] porroit.
Einsins s'an est Gauvains partiz,
Et a son oste[l], ce m'est vis,
S'an est la nuiz alé gesir;
Tant qu'au matin a l'esclarcir
Vit le soloil, qui de clarté
A tout le monde anluminé.
Dont s'est isnellemant armez,
Sus le Gringalez est montez,
L'escu au col, ou poing la lance;
Et san nul[e] autre demorance
S'an est fors de la ville issuz.
Ses compeignons i a veüz,
Qui a une croiz l'atandoient;
Sus lor chevaux armé estoient,
Bruns et baucens et noirs et sors.
An leur escuz reluit li ors,
Qui resplant contre lou soloil.
De ce mie ne me mervoil,
Car quarante chevalier sont,
Des meillors de trestoz le mont,
Et armé sont a lor talant.
Messire Yvains premieremant,
Qui filz iert au roi Urïen,
An qui ierent trestuit li bien,
Aresna monseignor Gauvain,
Et si li ot mise sa main
Sus la crine de son destrier:
"Sire, fait il, li chevalier
Se fusent or tuit departi,
Mais il ne savoient de fi
Quel part vos vorrïez aler."
Gauvains respont sanz demorer
Qu'il ira querre Perceval,
Et se Diex le desfant de mal,
Il querra lou Roi Pescheor,
Qui li fist ja molt grant honor;
Por ce que volantiers savroit
Dou Graal cui l'an an servoit,
L'avanture quiex porroit estre.
Et si voudroit anquerre l'estre
Dou cors qui an la salle estoit,
Qui an une biere gisoit
Qui richemant iert atornee,
Et sus la biere ot une espee
Qui par le milleu iert brisie.
"Ne sai, fait il, que senefie,
Et si la vi a mes deus eus;
Si ne fu onques si grant deus
Veüz conme les genz fesoient,
Qui antor cele biere estoient
Et l'aouroient tout ainsi.
N'an soi mot, quant resvanoï
Se furent tuit an molt [poi] d'eure;
Et se Damediex me sequeure,
Onques puis n'i oï plorer
Ne de riens nule doloser.
Onques riens nule n'an apris,
Car si las iere et si delis
Que maugré mien m'estut dormir;
Ne m'am peüsse pas tenir,
Qui me donast mil marz d'argent.
An un riche lit bel et gent
Au plus tost que poi me couchai,
Et au matin quant m'esveillai,
Me trovai sus un grant roichier,
Et mes armes et mon destrier,
Sus la faloise de la mer.
Onques puis n'an oï parler,
Et por ce ne me voil tenir
Deci que la puisse venir."
-"Certes, ç'a dist messire Yvains,
Icist estres est molt vilains."
Quant ont oï ceste reson,
Departent soi li compeignon
L'uns de l'autre grant aleüre;
Chascuns s'an vet querre avanture
La o il la cuide trover.
Et Gauvains conmance a antrer
En la forest grant et foillie;
Avec lui an sa compeignie
Estoit Yvains et Lanceloz,
Chevauchant vont parmi le bos
Tuit troi ansamble, ce m'est vis.
An une lande se sont mis
Qui molt estoit grant et planiere,
Parmi coroit une riviere
Qui belle estoit et clere et gente.
A l'eve vindrent sans atante
Li troi barons sus leur chevax;
La riviere iert assez igaux,
Sans pont passer i poïst on.
Outre passerent li baron,
Mais que leur destrier ont beü.
Desoz un grant aubre foillu
Troverent une viez chauciee,
Qui an trois voies iert forchiee,
Grandes et planieres et lees,
Mais molt petit ierent hantees
De nelui, au mien escïent.
Gauvains parla premieremant,
Si a dist a ses compeignons:
"Seignor, ici nos departons,
Et si teigne chascuns sa voie.
Or pri je Dieu qu'i[l] nos avoie
[A] ce trover que nos querons;
Si atende ses compeignons
A la cort, qui ainz i vandra.”
Chascuns d'eus ainsins l'otroia,
Sanz plus dire sont desevré.
An l'estoire n'ai pas trové
Que messires Yvains devint;
Ne de Lancelot, qui bien tint
Lou grant chemin o il antra,
Ne des autres ne dirai ja
Quiex avantures lor avindrent.
Des voies, des chemins qu'il tindrent,
Ne m'orroiz vos avant conter;
Mais de Gauvain vos voil parler
Ceque l'estoire nos an conte.
Or escoutez avant le conte,
Qui molt fait bien a escouster;
Que por l'estoire consomer
Fait l'an lou conte durer tant.
Assez i avroit plus que tant,
Qui tot vorroit an rime metre;
Mais li miaudres est an la letre,
Et miaudres vient adés avant,
Que li contes vet amandant.

MESSIRES Gauvains sans arest
Vet chevauchant par la forest,
Qui molt iert belle et deliteuse.
Tan[t] tint une grant voie herbeuse
Que vespres fu bien aproichiez.
Icelle nuit s'est herbergiez
Chiés un hermite an un boichaige;
Molt i avoit prodome et saige,
Et qui menoit molt sainte vie.
Tant fist la nuit Gauvain d'aïe
Que plain boissiau trestot comblé
Li a doné d'orge et de blé,
Qu'il meïsmes ot gaaignié;
Et si li a aparaillié
Au soper ce qu'i[l] pot avoir.
Ne m'estuet pas ramantevoir
Lit ne vïende d'ermitaige;
Assez savez que am boischaige,
Qui i viaut Damedieu servir
Por ses pechiez espenoïr,
Qu'i[l] n'a mie tot son voloir;
Mais por deable decevoir
Suefrent li prodome le mal.
Tote la nuit lez son cheval
Jut messires Gauvains armez,
Fors de son chief estoit ostez
Ses hiaumes que formant amoit;
Et il toz anclinez estoit
Sus le comble de son escu
Tant que li jors esclarci fu.
Donc se rest Gauvains atornez,
Son frainc a mis, si est montez
[Et] a l'ermite a congié pris.
De l'ermitaige s'est partiz
Delivremant a esperon.
Grant joie font li oiseillon
Par la forest grant et ramee;
Molt iert brune la matinee,
Et de rosee tiex plantez
Que li grant aubre de toz lez
Degotoient si faitemant
Conme s'i[l] pleüst duremant.
Gauvains estoit trestoz moilliez,
Mais li solaux est esclairiez,
Qui la nublece a despecie;
Et la chalor est conmancie
Et li airs si anluminez
Que toz li mois estoit passez
Qu'i[l] n'avoit fait un si biau jor.
Et Gauvains erre sans sejor,
Que ses cuers li esleeçoit
Por lou tans qui si biaux estoit,
Et por ce qu'il ooit chanter
Les oiseillons si haut et cler
Qu'il iert avis que il parlassent
Et que leur amor racontassent
En leur latin tout an chantant.
Messires Gauvains maintenant
Molt duremant prist a panser
Que nus ne se porroit garder
Ne son cuer oster qu'il n'amast,
Por que ces oisiaux escoutast,
Tant par chantoient doucemant.
Que qu'il iert an ce pansemant
Et qu'a autre riens n'antandoit,
Devant lui esgarde, si voit
Un grand aubre haut et foillu.
Et a l'aubre avoit un escu
Qui i pandoit a une branche;
Et si ne suis mie am balance
Que li escuz ne fust d'argent,
A un lioncel bel et gent,
Rampant amont et trestot noir.
Et se je vos voil dire voir,
Desoz l'arbre ot une fontaine
Qui estoit clere et belle et saine,
Dont li rusiaux coroit aval.
Messires Gauvains a cheval
S'an vint droit a la fontenelle,
S'i vit seoir une pucelle,
D'um peliçon hermin vestue.
An sa blanche main tote nue
Un pigne d'ivuire tenoit,
Tote seule son chief pignoit;
N'ot chamb[er]iere ne pucelle,
Mais tant estoit et gente et belle
Que ne fu riens plus belle nee.
Et tant par fu bien coloree,
De vermoil sus le blanc asis,
Qu'a monseignor Gauvain fu vis
Que ce fust une popre ymaige;
Et s'elle fust an son estaige
Coie, que ne se remuast,
Trestout a certes le cuidast.
Mais il li vit son chief pignier
Et ses chevox aplanoier,
Qui sambloient estre doré;
Dont sot il bien de verité
Qu'elle iert ou damoiselle ou dame.
Bien dit et jure qu'i[l] n'a fame
Ne meschine ne damoiselle
Tant qu'a Rome qui plus soit belle;
Molt hautemant l'a salüee.
Celle s'est contre lui levee,
Bellemant li a respondu
Et son salu li a randu,
Si que blasme n'i dut avoir;
Puis li a dist qu'el viaut savoir
Le non de lui, se il li plet.
Et Gauvains mie ne li tet,
Ainz li a dit: "Ma doce amie,
Onques a nul jor de ma vie
A dame ne a damoiselle,
A meschine ne a pucelle
N'a home qui onques fust nez
Ne fu certes mes nons celez,
Ne je ne le vos quier celer."
Lors li a dit sanz demorer
Qu'il est Gauvains li niés Artu.
Quant la dame l'a antandu,
Molt an devint joianz et lie.
"Sire, fait elle, j'ai oïe
De vos novelles maintes foiz.
Or n'i a plus, vos an vandroiz
Avec moi a un mien manoir;
Si avroiz a vostre voloir,
Je cuit, auques vos volantez."
Gauvains la vit de tel biautez
C'onques ne li vost escondire
Ne de nule riens contredire,
Ainz li a trestot creanté.
N'orent gaires illuec esté,
Quant il virent un chevalier
Venir sus un fauve destrier,
Tot le plus bel et le miauz fet,
Si con li livres le retret,
Qui onques fust ne jamés soit.
Selle et lorain a or avoit,
Molt richemant fait et ovrez.
Li chevalier iert desarmez,
Qui venoit petite aleüre.
Deviser vos voil sa faiture,
Si con raconte li escriz:
Il fu nez et anjenoïz
An Gales, dont je tien le conte
Si con l'estoire le raconte,
Qu'il avoit la terre d'Arsoire
Et la tenoit an grant memoire,
Plus que nul autre ne fesoit.
Li chevalier qui la venoit
Estoit petiz a desmesure,
Mais onques nule creature
D'ome et de fame ne fu nee,
Donc l'an feïst onc renonmee,
Qui fust plus belle, au mien espoir.
Se je vos an voil dire voir,
Cheveux ot blons recercelez,
Euz et manton et boiche et nes,
Braz et hanches, jambes et piez
Avoit ainsint con souhaidiez
Eüst esté ou manovrez.
Molt iert bellemant atornez
D'une robe d'un vert cendal;
Mais si petiz iert a cheval
C'uns anfes de set anz sambloit
Miauz qu'autre chose qui ja soit.
Messires Gauvains lou regarde
Et cil de noient ne se tarde,
Ainz est venuz a la fonteine;
Ne ne li fu travail ne peine
Que de son cheval ne descende,
Et que molt haut salu ne rande.
A Gauvain et a la pucelle.
Gauvains li demande novelle,
Quant ses saluz li fu randuz,
De quelle part il iert venuz
Et ou avoit annuit jeü.
Li chevalier a respondu:
"Sire, fait il, a un chastel
Qui ci devant est, riche et bel,
O fui annuit molt aiesiez.
Se venir i volez, saichiez
Que vos i seroiz annuit mes
Honorez, et serviz am pes
De tot ce que il vos plaira."
La pucelle mot ne sona,
Mais un petit prist a sorrire;
A Gauvain conmança a dire
Que li chevalier iert ses frere,
Ne plus n'avoit seror ne pere,
Mere ne frere que celui.
Et si l'avoit de maint annui
Gitee par sa grant proësce,
Par son sen et par sa vitesce;
Car molt estoit bons chevaliers,
Hardiz et coraijeus et fiers,
Ancor soit il ainsins petiz.
Gauvains estoit toz esbahiz
De la biauté que elle avoit;
La damoiselle resgardoit
Et puis amprés lou chevalier.
Celle redist sans delaier
A son frere que c'iert Gauvains,
Qui de si grant bonté est plains
Que par tout le monde est loëz
Et chier tenuz et honorez.
Quant cil l'antant, grant joie an fet.
Fors de sa chauce a un cor tret,
D'ivoire blanc, molt bien ovré;
Quatre foiz l'a si bien soné
Que toute la forest fremist,
Et la valee an retantist
Qui antor la fonteine estoit.
Li cors d'ivoire, qui randoit
Si cler son et telle estormie,
Avoit de lonc paume et demie
Sans plus et sans mains par verté.
Troi biau vallet tout abrivé
Sus trois roncins vienent errant.
Li uns des trois vint amenant
Une mule qui plus iert blanche
Que la nois qui est sus la branche.
Li autre[s] aporte un mantel
Qui est de soie, riche et bel,
Forré dedanz a pane hermine
Qui molt estoit et bone et fine;
Soz ciel meillor ne covenoit.
Et li tiers autres aportoit
Un molt riche blïaut de soie.
Se tout lo voir vos an disoie,
Conmant il fu fez et ovrez
Et con chier il fu achetez,
Vos ne le crerrïez por rien.
Li troi vallet vienent molt [bien];
Ainz ne finerent tant qu'a l'arbre
Descenduz sont. Desus le marbre,
Ou la pucelle se seoit,
A mis chascun ce qu'il portoit;
Ne ne distrent parole nule.
Et cil qui amenoit la mule,
Trestote coie la laisa
Et arieres s'an retorna;
Et li autre dui ansemant.
La damoiselle isnellemant
A vestu lou blïau de soie.
Que vaut que vos aloigneroie?
Mais le bon mantel afubla.
Sus la blanche mule monta,
Qui molt estoit bien a[t]ornee
D'une cembue a or ovree,
Et de lorains riches et biaux,
Trestoz fres et trestoz noviaux.
Et si avoit d'or escheletes,
Clere[s] sonanz et petite[te]s,
Qui sont plaisanz a escouter.
Ses freres est alez monter
Sus son destrier, plus n'i atant.
"Sire, s'i[l] vos vient a talant,
Fait il a monseignor Gauvain,
Nos ne seromes plus lontain
De nostre ostel, que mïedis
Aproiche molt, ce m'est avis,
Et tans est hui mes de disner."
Gauvains li prist a demander
Se cil escuz, qui la pandoit,
A celle branche remaindroit.
Li Petiz Chevalier respont:
"Sire, par toz les sains dou mont,
Nuns chevalier ne le doit prandre
Ne a son col porter ne pandre,
Se mont n'a sens, force et vigor,
Largesce, franchise et honor;
Et meïsmemant belle amie
Qui soit loiaus sanz vilenie,
Qui tant l'ainme conme son cuer
Et qui ne vorroit a nul fuer
Mau seur lui ne plus que seur li,
Ne joie avoir d'autrui ami,
Tant fust de grande renomee.
Qui Diex donroit tel destinee,
Bien am porroit l'escu porter
Et la ou il vorroit doner.
[Et] qui l'escu am porteroit,
Se toz ces biens an soi n'avoit,
Toz an seroit deshonorez.
Et s'il iert si bien eürez
Que ces bones teches eüst,
Et s'amie si loiaux fust
Conme devant ai devisé,
Saichiez par fine verité,
Lors qu'i[l] l'avroit a son col mis,
Li doubleroit trestoz ses pris,
Ses cuers, sa force, sa vertuz."
-"Certes, fait Gauvains, li escuz
A molt an lui de medecine.”
-"Vos dites voir, fait la meschine;
Maint chevalier a fait dolant
Et fera, au mien escïent,
Qui cuideront avoir aïes
Par la bonté de leur amies,
Mais il i porront bien faillir.
J'an i ai veü cent venir,
Chascuns par soi, qui l'en voloient
Porter, por ce que il cuidoient
Avoir amies esmerees,
Et a leur eus si atornees
Que, s'elles sohaidier peüssent,
Cuidoient que desus toz fussent,
Roi et conte et ampereor,
Ja tant n'eüst terre n'anor
S'eus non, mes ce estoit folie.
Qant l'anarme avoient saisie
De l'escu et mis a leur col,
Tenir se pooient por fol;
Car maintenant ierent vaincu
Et de leur destrier abatu.
Et disoient au chief dou tor
Que molt est fox qui an amor
De fame se croit tant et fie
Que le vaillisant d'une alie
Entrepreigne seur sa fïence.
Einsi lor grande mescheance
Par eus meïsmes compleinoient,
Et por ce plus grant duel menoient
Que mes freres estoit petiz,
Et si les avoit desconfiz
Et a la terre reversez;
Car li escuz an fust portez,
S'il ne fust qui le desfandit."
Messires Gauvains an sorrit,
Por ce que la gentix pucelle
Li a contee la querelle
Tote si bien et devisee.
D'un de ses bras l'a acollee,
Einsint conme [il] armez estoit,
Et de si grant biauté la voit
Que tant li plet et atalante
Qu'a nule chose n'a entente
S'a li non veoir et mirer;
Un po am prist a soupirer.
Lors se sont tuit acheminé,
N'orent mie granmant alé,
Quant lou chastel ont parceü
Qui noblemant herbergiez fu.
Salle i ot bone, et haute tor
Et boen mur crenellé antor,
Et pont et porte et belles loiges;
N'ot plus belles tant qu'a Limoiges.
Et grant fossé et riche et bel
Avoit tout antor le chastel;
Dou tot estoit bien ai[e]siez
Et molt richemant herbergiez.
Messires Gauvains tant qu'au pont,
Et la pucelle o le cler front,
Ne finerent de chevauchier
Avec lou Petit Chevalier,
Qui son cor a si cler soné
Que la forest et tuit li pre,
Les eves, li mur, li donjon
Retantisoient anviron
Por lou grant son qu'il a randu.
Quatre vallet i sont venu
Anmi la cort tot abrivé;
Ceus qui estoient ja antré
Anz ou chastel ont salüez,
La damoiselle as granz biautez
Firent de la mule descendre.
Et li chevalier sans atandre
De lor destrier sont descendu,
A un vallet qui illuec fu
A garder andeus les baillerent.
Dont n'i ot plus, ne se tarderent,
Dedanz la salle sont antré;
Sus un samit a or ovré
Ont monseignor Gauvain asis.
Ne sai que plus vos an devis;
Desarmé l'ont sans arester.
Un mantel li fist aporter
La damoiselle demenois,
D'un drap vermoil sarrazinois,
A une riche pane grise.
Li sergent ont la table mise
Et atornee por mangier.
Quant lavé orent, sans targier
Sont ansamble tuit troi asis.
Se lor vïande vos devis,
Granz annuiz iert et grant grevance;
Miauz le me vient metre an sofrance
Et lessier, que il annuiast
Ceus qui m'oient et moi grevast.
Assez an orent sanz mantir,
Et boens vins tout a leur plaisir.
Que que cil au mangier seoient,
Parmi la porte venir voient
Un vallet sus un roncin tost.
Onques arester ne s'i vost,
Si fu venuz jusqu'au degrez;
Descenduz est et puis montez
An la salle, ainz n'i aresta.
Ceus qui manjoient esgarda,
Le Petit Chevalier connut;
De par Ider le filz roi Nut
L'a molt hautemant salüé,
Et si li a dit et conté
Qu'il venoit de la cort Artu,
La o il ot de son escu
Parlé assez an mainte guise.
Kex li senechaux qui se prise
Plus c'uns autres, voire que dui,
Devant lou roi sa foi plevi
Que s'il ja cel escu veoit,
Que au tornoi lou porteroit
Ne ja porter ne vorroit autre;
Et si iroit, lance sus fautre,
Par tot querre chevalerie.
Et quant mes sires ot oïe
La parole et le vantemant,
Si plevi un tornoiemant
Au roi et a sa compeignie.
Si le prist par tel aatie
Que vostre escu anvoieroit
Au roi qui i essaieroit
Les proisiez d'armes an ce jor;
Si vos mande par fine amor
Que vos a ce tornoi venez,
Et vostre escu i aportez
Por faire ce que je vos di.
Si sera li tornois mardi,
A la croiz vermoille an la lande.
N'i sera pas li rois d'Illande
Ne cil d'Escoce ne Gauvains,
Lancelot ne messire Yvains,
Ne bien soissante chevalier
Qui an alerent avant ier
Par le monde querre avanture.
Mes sires molt s'an aseüre,
Car li meillor sont de la cort;
N'i a un seul qui ne s'atort,
De ceus qui la sont remenant,
Por estre a ce tornoiemant.
Mes sires molt bien se ratorne,
Jor ne nuit onques ne sejorne
De querre gent et d'asambler.
Lou roi Claudas a fait mander,
Qui par ses letres li manda
Qu'a cest tornoiemant sera;
Et li rois de Bralles ausi,
Qui molt le tient a son ami.
Cil avra grant chevalerie,
Que puis que Gauvains n'i est mie,
Ja ne leur porront contrester.
Or m'an dites vostre panser
Et arieres retornerai,
A mon seignor le conterai."
Li Petit Chevalier li dist,
C'onques aloigne ne l'an fist,
Q'au tornoi volantiers iroit,
Se li chevaliers li looit
Qui se seoit ancoste lui.
"Et qui qu'an aist duel et annui,
Fait il, l'escu i porterai
Et au bon roi l'anvoierai,
Qui est plains de toutes bontez.
Or m'an dites vos volantez,
Fait il a monseignor Gauvain,
Que je an voil estre certain,
Que san vos n'i eroie mie."
Gauvains dist qu'an sa compeignie
Iroit il au tornoiemant;
Et si li loe que presant
Au roi face de son escu.
Quant li vallez l'a antandu,
Congié a pris et sans targier
S'an alla, qu'ainz ne vost mangier
Por riens que l'an li seüst dire,
Ainz erra tout lou jor a tire,
Tant qu'a son seignor ot conté
Tot ce que il avoit trové,
Qui molt formant s'an esjoïst.
Et Gauvains, qui au mangier sist
Avec le Petit Chevalier,
Se prant molt fort a merveillier
De la parole qu'a oïe.
La damoiselle molt li prie
Que manjuce et lait le panser.
Dont le conmança a gaber
Un petitet por joie fere.
"Sire, fait elle, se retraire
Une parole vos osoie,
Saichiez que je vos loëroie
Que tant ne vos fiissiez mie
An la parole vostre amie
Que, quant vandra a l'asambler,
Qu'atot l'escu ailliez joster
Qui honte a fait maint chevalier;
Car nus hom ne set esproisier
Cuer de fame ne sa nature,
Que tiex [i] cuide avoir droiture
Qui n'i a se molt petit non.
Fame a la loi de l'anfançon,
Tost het et ainme et mue et change;
Ce est une mervoille estrange.
Por ce vos di et vos chasti,
S'elle vos clainme doz ami,
N'antreprenez sus ce follie;
Molt est saiges qui se chastie
Par autrui fez, par autrui diz.”
Molt fu lors Gauvains esbaïz
De ce que la pucelle conte.
"Damoiselle, fait il, de honte
Me garderé je, se Diex plest.”
Adonc osterent sanz arest
Les tables cil qui servi orent,
Et au plus tost qu'i[l] onques porent
Lor aportent l'eve a lor mains.
Lavé a messires Gauvains
Et la pucelle coloree,
Qui de biauté resambloit fee,
Et puis li Petiz Chevaliers
Qui molt est corajeus et fiers.
Quant il ont lavé et beü,
De la grant salle sont issu,
Si sont antré an unes loiges.
N'ot plus belles tant qu'a Limoiges;
D'or et d'azur sont pointurees,
Et de si [tres] riche ovre ovrees
Q'ainz plus belles nus hom ne vit.
Anmi les loiges ot un lit,
Qui d'un samit covers estoit
Que la pucelle ovré avoit
Elle meïsme a ses deus mains,
Dont molt se mervoille Gauvains
Et molt an a l'uevre loëe.
Dont sont alé sanz demoree
A une fenestre apuier;
Desoz eus voient un vivier,
La praierie et la forest.
Et Gauvains dist que molt li plest
Li chastiaux et li leus antor,
Et molt par i a bel ator
Qui doit bien a prodome plere.
Conme frans hom et debonere,
Donc primes a son compeignon
Demande conmant il a non,
Et conmant il l'apeleroit,
Se par non nonmer le voloit.
Cil ne li a mie celé,
Ainz li a dit lors de bon gre,
Conme cortois et bien apris:
"Sire, li Chevalier Petiz
Dou Chastel de la Forest Grande,
Qui garde l'escu an la lande,
Qui pant au grant chesne foillu.
Par ce non m'ont reconneü
Ne sai quanz, qui ne me veoient
Et qui de moi parler [o]oient;
Et ma suer a a non Tanree,
Qui molt est belle et coloree
Et molt est de grant escïent.
Par Dieu qui fist le firmamant
Et qui sovant est reclamez,
Qui me donast cent marz pesez
De fin or vermoil esmeré,
Ne seüsse je si bon gre
Com de ce qu'estes ci venuz
Et a mon ostel descenduz."
Gauvains duremant l'an mercie;
La parole ont atant laissie,
S'ont molt d'autre chose parlé.
Quant au[s] fenestre[s] ont esté
Une grant piece, si s'an vont
Et sus le lit asis se sont
Tuit troi ansamble, ce m'est vis.
Mais que li Chevaliers Petiz
Ne fu aveques se poi non,
Ainz descendi tot a bandon
Des loiges et si s'an antra
An la grant salle, si s'arma
De tout ce que mestier li fu:
Haubert, hiaume, lance et escu,
Chauces, esperons, bone espee
De brun acier molt bien trampee;
Eü a tout a sa mesure.
Seur un grant destrier a droiture.
Sailli, c'onques n'i quist estrier.
Molt vos poïssiez merveillier
De ce qu'il estoit si petiz,
Et s'estoit si ameneviz
Et si legiers qu'an nule terre
Plus preuz de lui n'esteüst querre.
Quant richemant fu conreez,
La porte et le pont a passez
Et la forest desi qu'a l'arbre,
Ou la fonteine est soz le marbre.
La descendi et si s'asist
Por atandre se nus venist
Qui l'escu an vosist porter
Por sa grant prouesce esprover;
Einsint lou faisoit chascun jor.
Et Gauvains fu lez sa seror
Dedanz le lit o il se sistrent,
Mainte parole s'antredistrent
D'amors, non d'autre gaaignaige.
Celle estoit molt cortoise et saige,
Si parloit molt avenanmant,
Tant que Gauvain vint a talant
Que il d'amors la requerroit,
Que de si grant biauté la voit
Qu'espris an est et alumez.
Conme cortois et bien senez
Li demanda s'elle a ami.
Et elle pas ne li manti,
Ainz li dist qu'elle avoit amez
Bien avoit plus d'un an passez
Un chevalier d'autre contree,
Qui molt iert de grant renonmee
Et de grant non par mainte terre.
Gauvains est molt an grant d'anquerre
Conmant par non iert apelez
Cil qui de li estoit amez,
Dom il iert et de quel païs.
"Molt doit estre preuz, ce m'est vis,
Fait il, qui vos doigniez amer."
Molt par la haste dou nomer,
Mais elle un petit s'an retarde;
De foiz an autre lou regarde,
De honte li roigist la face,
Or ne set elle qu'elle face.
Grant annui a de l'atargier,
Car ne li fine de proier
Cil qui vers li molt s'umelie
Que le non son ami li die.
Et quant si angoisseus le sot,
La pucelle au plus tost que pot
Molt cortoisemant li a dit:
"Sire, se Damediex m'aït,
Et si me doint joie et santé,
C'onques home de mere ne
N'amai par amors se vos non,
Car vos estes de tel renon
Que je vos ai amé pieç'a.
Si crien que mon domaige i a,
Einsin que vos ne m'amez mie;
Car vos avez plus belle amie,
Au mien cuidier, que je ne soie."
Gauvains l'ot, si tressaut de joie,
Entre ses bras l'a acolee,
De s'amor l'a aseüree
Et si li dist et creanta
Que verais amis li sera,
Et elle molt bien l'an creï.
Si faitemant con je vos di,
Furent ambedui concordé.
Tant ont baisié et acollé
Que Gauvains la fleur an coilli;
Mais el livre n'ai pas oï
Que fust maugré la damoiselle
Qu'elle perdi non de pucelle,
Ainz le graa et molt li sist.
Se Gauvains force li feïst,
Dont ne fust il mie cortois,
Mais antulles et mal sourdois.
Tant ont leur joie demenee
Qu'i[l] fu ja pres de la vespree;
Et li chevalier s'an revint,
Qui tant la droite voie tint
Qu'il est venuz a son ostel.
Descenduz est, qu'il n'i ot el,
Qu'a lui desarmer erranmant
Ne mistrent mie longuemant.
Assez tost se fu desarmez,
D'un cort mantel fu afublez
Qui a sa mesure est tailliez.
Amont les degrez est puiez
Es loiges ou sa suer estoit.
Quant messires Gauvains lo voit,
Contre lui est levez am piez,
Si li dist: "Sire, bien veigniez;
Molt par avez hui demoré."
Li chevaliers li a conté
Qu'il avoit esté jusqu'a l'arbre,
S'avoit atandu sus le marbre
Une molt grant piece avanture,
"Car c'est ma lois et ma droiture
Et si le me covient a fere,
Si ne vos doit mie desplere,
Fait il a monseignor Gauvain;
Je vos laissai anz an la main
Ma seror qui molt est cortoise,
Et bien saichiez que il me poise
Se fait ne vos a compeignie
Tel don vos ne la blasmez mie."
Gauvains dit que molt s'an looit.
Puis li demande s'il avoit
Hui veü chevalier armé
Ne par la forest ancontré,
Qui de riens l'ait aresoné
Ne qui riens li ait demandé,
Ne meschine ne damoiselle.
Cil li dit qu'i[l] n'avoit novelle
Hui veüe ne escoutee,
Ne avanture n'ot trovee
Ne loing ne pres ne sus ne jus;
Por ce iert il si tart [re]venus.
Atant des loiges descendirent,
Dedanz la mestre salle vindrent;
Molt i ot cirges alumez,
Car li solauz iert esconsez
Et la nuit estoit ja venue.
Si grant feste ont laienz eüe
Com il vorent onques avoir.
Ne vos quier a ramantevoir
Le souper ne les dras des liz,
Tant i ot cendaus et samis
Et coverto[r]s et oreilliers,
S'il i eüst vint chevaliers,
Si an eüssent il assez;
Des plus chiers et des miauz ovrez
Ot ou lit monseignor Gauvain.
Celle qui de fin cuer certain
L'amoit assez plus que son frere,
Ne li fu[st] pas la nuit avere
D'antre ses bras nue couchier
Ne d'acoller ne de baisier
Ne de soufrir tout son delit,
Se por ce non qu'andui li lit
A une couche estoient fait.
Telle ire an ot et tel deshet,
Pres ne fu toute sansmellee.
Ja estoit molt la nuiz alee
Quant li chevalier se couchierent;
Deus granz cirges ardanz laisserent
Li chamberlainc qui erent mestre
An une [molt] belle fenestre.
Messires Gauvains s'an dormi,
Li Petiz Chevalier ausi,
ui duremant estoit lassez.
Mais celle qui tant ot biautez
Toute la nuit ne dormi mie,
Molt vosist bien que la mesnie
Et ses freres fusent trestuit
An Orïent, si con je cuit.
Einsint sofri peine et dolor
Tant que ce vint molt pres dou jor,
Donc s'est un petit andormie.

TANT que l'aube fu esclarcie,
S'esveilla messires Gauvains;
De ce n'i ot ne plus ne mains
Que lou matin ne se levast
San ce que nelui apelast.
Mais ses compains est esveilliez,
Qui molt tost s'est aparailliez,
Chauciez, vestuz et atornez.
Sergent lor vienent de toz lez,
Qui leur armes lor aporterent
Tantost com il les demanderent,
Et il s'armerent sans targier
De quanque prodome a mestier
Por son cors garder et desfandre.
Les boens destriers sans plus atandre
Ont conmandez a amener,
Et deus vallez firent monter,
Qui ansamble avec aus iront
Au tornoiemant o il vont.
Adonc montent sus les destriers,
Molt lor greva li atargiers;
La porte passent et le pont,
Tuit quatre acheminé se sont.
Ainz la pucelle n'esveillerent,
Mais coie dormant la laisserent;
Por quant s'am pesa molt Gauvain,
Mais por ce qu'il estoit si main
N'e[n] fist onques samblant ne chiere.
Par la forest grant et planiere
La voie miauz batue tindrent
Tant que a la fontaine vindrent,
Qui desoz li biaux aubre estoit
Ou li escuz d'argent pandoit.
Un des vallez le firent prandre
Et par la guiche a son col pandre.
Onques plus ne s'i aresterent,
Ainz chevauchierent et errerent
Par la forest grant et ramee.
Molt faisoit belle matinee
Et li solauz leva molt genz;
Li oisellons por le doz tans
Par tote la forest chantoient,
Molt volantiers les escoutoient
Anbedui li bons chevalier.
Onques de tout lou jor antier
Ne mangierent ne n'aresterent
Desi qu'au vespre, qu'i[l] troverent
La meson a un vavasor,
Qui lor porta molt grant honor
Et richemant les herberja,
Et a grant planté leur dona
Viendes a lor volanté.
De tout orent a grant planté,
Et liz bien faiz et dras noviaux,
Tant que li jors fu clers et biaux
Qu'a la grant voie se remistrent;
Mais a lor oste congié pristrent
Ainçois qu'i[l] s'an fusent parti.
Tant errerent que le lundi
Parçurent la grant asamblee,
Qui iert loigie et estravee
A l'antrer de la Blanche Lande.
Li Petiz Chevalier demande
A Gauvain conmant le feront,
S'a Yder le filz Nu iront,
O il li presante l'escu
Por anvoier au roi Artu.
Gauvains respont: "Anvoiez li,
Et nos nos loigerons ici,
Ne serons pas an tel angoisse.
Je ne voil que nus m'i connoisse
Ne que nus mon non me demant."
Li Petiz Chevalier atant
A apelé son escuier.
"Va t'an, fait il, droit a Ider,
Et si li porte mon escu
Et si li di qu'au roi Artu
L'anvoit errant sanz demorance."
Le bon destrier qui tost se lance
Fiert li vallez des esperons;
Loiges trespasse et pavaillons
Tant qu'il vit Ider li filz Nut.
Salüé l'a, bien le connut,
De par son seignor droiturier;
L'escu li baille sans targier,
Dit qu'i[l] l'anvoit au roi Artu.
Onques mes si joienz ne fu
Yder puis l'eure qu'i[l] fu nez,
Deus escuiers a apelez.
"Alez, fait il, isnellemant!
De cest escu faites presant
Au roi Artu, que j'ai tant chier,
De par le Petit Chevalier
Qui li anvoie sans faintise.
Et si li dites la devise
Que qui deus jostes an fera,
Tot le pris dou tornoi avra,
Por que de son destrier ne chaie."
Cil ne le mete[nt] an delaie,
Tornez s'an sont sans demoree;
Tote la lande ont trespassee,
Tant qu'il vindrent an la forest,
Lou roi troverent sanz arest
Qui loigiez estoit richemant.
Et si avoit, mon escïent,
O lui trois mille chevaliers
Hardiz et coraigeus et fiers.
Li dui vallet l'ont salüé
Et si li ont l'escu livré
Einsint com l'an lor devisa.
Li rois lou prist, molt l'avisa,
Et si baron tot antor lui.
Tiex l'esgarde qui grant annui
An avra ainçois la vespree;
Grant parole an ont demenee
Tuit cil qui estoient antor.
Tierce estoit passee de jor
Quant li escuz fu aportez.
Devant lou roi Artuz iert Kex,
Qui molt estoit joienz et liez.
"Sire, fait il, ja deüssiez
Estre armez et vostre mesnie."
-"Sire Kex, ne vos hastez mie,
Fait li rois, que grant tort avez.
L[i] jors n'est mie ancor passez,
N'est mie ancore mïedis."
-"Sire, fait Kex, ce m'est avis
Que vos vos vollez espargnier.
Cel escu me faites baillier;
Jou porterai, qui qu'il annuit,
Par lou tornoi tant qu'a la nuit,
Tant com ansamble an tanra piece."
-"Je crien qu'il ne vos an meschiece,
Fait li rois, biaux tres doz amis.”
Puis an a molt parlé et ris
A un roi qui lez lui estoit.
Mais puis, ç'a dit, que Kex voloit
Avoir la joste premeraine,
Ce fust laide chose et vilaine,
Se li rois li escondeïst
Et un autre aler i feïst.
Por ce ne li vost refuser,
Ainz li fist baillier et livrer
L'escu, et Kex d'illuec s'an torne;
Ne fist mie trop chiere morne,
Ainz se fist lié de grant maniere.
Tout sans conmant et sans proiere
A ses chauces de fer chauciees
Et ses genoillieres laciees
Et son bon haubert andossé.
Son cheval li ont amené,
Il est montez isnellemant;
Le bel escu a son col pant,
Qui molt par avoit grant vertuz.
Devant lou roi an est venuz,
Qui ja se refaisoit armer;
Et li autres sans demorer
S'armoient trestuit conmunal.
Molt s'atornent bien li roial,
Si font li autre d'autre part;
N'an i a nul qui ait coart
Le cuer ou vantre, ce me samble.
us un molt grant destrier qui amble
Estoit Yder li preuz montez,
L'escu au col, l'espee au lez,
L'iaume lacié, l'aubert vestu;
Par tout a gardé et veü
Ou li Petiz Chevaliers est.
Atant le vit de la forest
Issir antre lui et Gauvain;
N'i ot celui qui an sa main
Sa lance ne port tote droite.
Yder molt duremant s'esploite
D'aler ancontre eus, ses salue.
Ne firent pas longue atandue,
A lor genz vi[n]rent qui montoient
Et qui tuit atorné estoient,
Einsint conme por asambler.
Et li rois a fait ordoner
Ses eschieles et establir.
Tant destrier poïssiez veïr,
Sor et baucent et pomelé,
Molt furent bien tuit atorné
De covertures de manieres;
De cendaus erent les cropieres
Et les collieres ansemant.
La ot escu d'or et d'argent,
De sinople et de fin azur;
La ot maint hiaume fort et dur,
Tant bon hauberc et tante lance,
Et tante guimple et tante manche
De siglatons et d'osterins;
La ot maint bons brans acerins
Qui pandent au senestre lez.
Li jors estoit auques alez
Quant li rans furent atorné
Et departi et devisé.
Dont n'i ot plus, Kex s'abandone,
Des esperons au cheval done,
El ranc se met les saus menuz.
De l'autre part est esmeüz
Por voir li Petiz Chevaliers,
Qui molt est coraigeus et fiers,
Et ses destriers fors et isniaus.
An son escu ot trois egliaus
Plus blans que n'est la flor de lis,
Et li chans iert, ce m'est avis,
Plus noir que n'est nul arremant.
Molt s'antr'aproichent duremant
Et des lances s'antreferirent
Sus les escuz. Onc ne croissirent,
Ainz me mervoil qu'il ne brisierent;
Onques nule n'an desjointierent
es ais des escuz a pointure.
Kex mist molt s'antante et sa cure
Au Petit Chevalier abatre;
Mais s'il an i eüst tiex quatre,
Ne l'eussent il abatu,
Ainz l'a si roidemant feru
Que par sus l'arçon de la selle
A fait Kex la torneboëlle.
L'escu au col, la lance ou poing,
A la terre l'am porta loing
Une toise, mien escïent.
Celle joste virent bien cent,
N'i ot un seul qui n'an risist.
Et li Petiz Chevalier prist
Lou destrier, si l'a[n] a mené.
Troi escuiers ont relevé
Ke, si le firent remonter.
Li rois li ot fait amener
Un cheval, et si conmanda
A l'escuier qui li mena,
Que l'escu dou col li ostast
Et tout errant li aportast.
Cil a son conmandemant fet.
Li ranc as[am]blent tot a fet
Et li tornoiz molt bien conmance,
L[a] ot brisie mainte lance
Et maint chevalier abatu.
L'escu tenoit li rois Artu,
Mordret son neveu le bailla;
Yder li filz Nu l'esgarda,
El ranc se met ancontre lui.
Boens chevaliers ierent andui,
Fort et hardi, preuz et legier;
Les chevaux prenent a broichier
Et a ferir des esperons.
Tiex cos se donent es blazons
Que la Mordret est tronçonnee
Et an set leus enastelee.
Yder lou ra si bien feru
Desus la boucle de l'escu,
Que par la croupe dou cheval
Lou fist voler ancontreval;
Le destrier prant et si l'an meine.
Mordret s'est levez a grant poine,
S'a l'escu a terre gité;
Celui ora cent foiz dahé
Qui au roi Artu l'anvoia.
Li rois Artus conmandé a
Qu'i[l] s'essaient tuit a l'escu.
Tiex le prist qu'ainz n'i ot feru
De lance ne d'espee nue,
Et s'ot si sa force perdue
Que, lors qu'i[l] l'ot a son col mis,
Fu il dou tot si esbaïz
Que de son destrier sans mantir
Le covint a terre chaïr.
Qui qu'an ait duel, Kex an a joie.
Que vaut que vos esloigneroie?
I[l] l'ont antr'eus tot refusé
Et anmi lou champ defolé,
Tiex le voit qui s'an trait ariere.
La lande estoit grant et planiere
Et li tornoiz molt bien mellez.
Gauvains li preuz, li alosez,
Estoit a ce tornoiemant,
Mais n'i ot ami ne parant
Qui li poïst de riens aidier
Fors seul li Petit Chevalier,
Qui molt lou servoit et amoit.
Gauvains d'escu mie n'avoit
Por ce qu'il ne fust conneüz,
Dedanz sa loige estoit repuz
El bois ou il ier[t] herbergiez.
Sus son cheval toz eslessiez
An la greignor presse s'ambat;
A l'antrer anz leur i abat
Deus qui pres li apartenoient,
Mais cil pas ne le connoissoient.
Dont fiert a destre et a senestre,
Or samble bien qu'il soit li mestre
De trestout lou tornoiemant;
Si iert il, au mien escïent,
Les presses a toutes rompues.
Ses alees et ses venues
Ne li sont gaires chalangiees;
Li rois et toutes ses mesniees
Ont par lui perdue la place.
Ja fusent torné a la chace,
Qant de l'estor est desevrez.
Tant est venuz et tant alez
Qu'a la terre choisi l'escu;
De si loing com il l'a veü,
Celle part vet et si l'a pris
Et a son col serré et mis,
Puis est repairiez an l'estor.
Li rois Artus ot ja son tor
Sus Yder bien reconmancié;
Tant l'avoient ja anchaucié
Que pres de leur harnois estoient.
Tiex i ot qui ja se metoient
Droit vers la grant forest ramee.
Gauvains a la chace ancontree,
Tote l'areste an icelle eure
Et molt petitet i demeure
Que il ariere nes ait mis.
Quant or fu li escuz choisis
De la mesnie au roi Artu,
Sou cuident avoir abatu
Et mis a terre am po de tans,
Mais ne leur valu leur porpans
Le vaillisant d'un esperon.
A la voie, volent ou non,
Les a toz mis et au frapier;
Cil qui i vorent gaaignier,
Gaaignerent lou jor assez.
Li solaux iert ja esconsez,
Quant l'estor d'ambe[s] parz lessierent,
A leur loiges s'an repairerent.
Gauvains fors de la presse issi,
Li Petiz Chevaliers ausi;
Vers la loige le chemin tindrent,
Onques ne sot nus qu'i[l] devindrent.
Quant il i furent parvenu,
De leur destriers sont descendu
Et puis aprés se desarmerent;
Deus riches mantiaux afublerent
De drap de soie bien ovré.
Li vallet orent atorné
Vïendes a molt grant foison:
Lardez i ot et venoison,
Et s'orent deus conins noviaux
Et de boen vin trois granz bociaux,
Fort et cler et si iert sus lie;
S'ont de chandoille une bracie

 Qu'avoient li dui vallet fete.
Tote la chose orent atraite
Au loiges, telle com hom doit,
Qui a prodome covenoit;
Et li vallet tant orent fet
Conme se ce fust a sohait.
La loige estoit molt [bien] jonchiee
De fleurs et d'erbe delïee
Telle con leur cheval manjoient.
Un biau siege fait i avoient
Li vallet et bien atorné.
Quant lor seignor orent lavé,
Sus la vert herbe sont asis.
Ne sai que plus vos an devis,
Onques autre table n'i mirent.
Molt tres richemant les servirent
Et de bons mes et par loisir.
Dou roi Artus ne quier mantir:
Quant fu a ses tantes venuz
Et de son cheval descenduz
Et il et toute sa mesnie,
Sa vïende iert aparaillie,
Car li sergent l'orent hastee.
Assis se sont sans demoree
Au mangier, quant l'eve orent prise.
Ne vos an faz autre devise,
Assez burent, assez mangierent.
Seur leur mangier assez parlerent
De l'escu que Kex ot porté,
Qui molt an fu la nuit gabé,
Se ne fust que li plus löé
An furent aussi malmené;
Donc a la parole estanchie.
Li rois Artus mainte foïe
A demandé a ses barons
S'il savoient nomer les nons
De celui qui ot pris l'escu
Et le tornoi ot tout vaincu,
Et dou petit nain autresi,
Qui de sa [fort] lance abati
Monseignor Ke le senechal,
Qui tous tans vet disant lou mal,
Ne ja ne fera nule rien
Que l'am puisse torner a bien.
"Et certes si ne le doit fere:
Je ne voi pas con l'am puist trere
Le bien de la ou point n'an a.
Vos oïstes qu'il se vanta
De l'escu porter et tenir
Tant que venist a l'anserir,
Et que l'estor seroit finez;
Mais il an ot molt tost assez,
Et tost fu sa chevalerie
Par un petit nain resortie."
Einsint li rois Artus disoit.
Kex plains de mautalant estoit,
Ne sot respondre mot au roi.
Et li autre furent tuit quoi,
Fors itant qu'au roi respondirent
Que les chevaliers que il virent,
Qui au tornoi venu estoient
Et l'escu porté an avoient,
Ne conoissoient de riens nee.
Celle parole ont tant menee
Que se leverent dou mangier.
Dou roi vos voil atant laissier,
D'Yder et de sa compeignie,
Qui d'autre part estoit loigie
Et molt grant joie demenoient.
Parmi les loiges fait avoient
Querre lou Petit Chevalier,
Qui ou bois s'estoit fait loigier
Aveques monseignor Gauvain.
Tant soufrirent que l'andemain
Virent lou soloil cler raier;
Dont furent covert maint destrier
De coverture de color.
Ainçois que fust tierce de jor,
Reconmancerent lou tornoi.
Bien le firent la gent lou roi,
insint firent la gent Yder;
Mais quant ce vint a l'anuitier,
Par trestot fu molt bien seü
Que la gent lou roi ont eü
Le peor, car n'i estoit mie
Li sires de chevalerie,
Gauvains li preuz et li senez.
Quant par matin se fu levez,
A la droite voie s'est mis,
O lui lou Chevalier Petiz.
L'escu avec aus am porterent,
Par la forest tant chevauchierent
Et par plains chans et par santiers
Qu'ainçois deus jors passez antiers
Furent a leur recet venu,
La dom il estoient meü.
La pucelle grant joie an fist,
Et messires Gauvains li dist
Conmant il avoient erré
Et que l'escu ont raporté
Qui fu au roi Artus tramis.
La damoiselle o lou cler vis
An est molt joient et molt liee.
La vïende iert aparailliee,
Asis se sont et si mangierent.
Li sergenz gaires ne targierent
Aprés mangier de leur liz fere.
Toz lor diz ne vos puis retraire
Ne lor paroles aconter;
Ne voudrent ga[i]res arester
D'aus couchier quant orent mangié,
Que ja estoit bien anuitié.
[La damoisele s'est couchie,
Qui gaires n'est joians ne lie
De chou que son ami veoit
Et a lui parler ne pooit.
Et de chou molt mal li estait
Que li lit estoient si fait
Que tot ensamble andoi goingnoient.
Les siergans qui fais les avoient
Si pres a pres maudist sovent.
En grant paine et en grant torment
Fu ses cors jusques al cler jor,
Que li solaus rendi calor.
La ou erent li chevalier
Dont s'est levee sans targier,
S'en vint, que ne s'est arrestee;
Sa biele fache coulouree
Rent entor li molt grant clarté.
Li vassal estoient levé
Et atourné molt ricement,
Salüés les a hautement]
La damoiselle debonaire.
Gauvains, qui toz li cuers esclaire
De sa biauté qu'il a veüe,
Molt hautemant la resalue,
Antre ses bras l'a acolee.
Un vallet voit, sans demoree
Rova ses armes aporter
Et som boen destrier amener;
"Si m'an irai, fait il, manois."
-"Mais por la sainte voire crois
Ou nostre Sires fu penez,
Fait la pucelle, remanez
Hui mes, si feroiz cortoisie."
Li Petiz Chevalier li prie
Aussi molt fort dou demorer,
Mais ne li veust acreanter
La demorance por nul plait.
Li Petiz Chevalier le let,
Que plus ne le vost annuier.
Amener li fait son destrier
Et ses armes li fait venir,
Troi escuiers par grant loisir
L'armerent molt tres richemant.
Quant armez fu, plus n'i atant,
Congié a pris, puis est montez,
A Dieu les a toz conmandez;
De la porte ist, atant s'an torne.
La damoiselle mate et morne
Molt est tristre, molt est dolante,
Par soi meïsmes se demante:
"Lasse! fait elle, con suis fole!
Trop suis aprise a male escole,
Quant an tel leu ai mis m'amor
Dont n'avrai ja joie nul jor.
Je conmant la porroie avoir?
Je puis tres bien de fi savoir
Que, ainz que soit passé li mois,
An avra il ou deus ou trois,
Qui plus belles de moi seront
Et autant com je l'ameront.
Qu'an porra donc, se il m'oblie?
S'amors m'a ore an sa baillie,
Il n'an est gaires ancombrez,
Car de tel oevre est il usez,
Qui ne li tient de riens au cuer.
Amors met toutes a un fuer,
Et il est tant fiers et tant prouz,
Tant hardiz et tant coraigous,
Tant biaux, tant plains de cortoisie,
Qu'il n'a dame tant qu'a Pavie
Ne meschine ne damoiselle,
Puis qu'el an ait oï novelle,
Qui ne l'aint, au mien escïent.
Et il toutes, por Dieu, conmant
Les porroit amer et joïr?
Saiges est, si set bien partir
Le jeu et panre le meillor.
Se j'ai an lui mise m'amor,
Por quoi l'avroit il an moi mise?
Se je suis molt por lui esprise,
Por moi n'a il talant d'esp[r]andre.
A lui puis baer et antandre,
Mais jamés plus n'an averai
Que n'ai eu, si en lerai
La parole ore a ceste foiz.
Mais il fu[st] bien resons et droiz
Qu'i[l] m'amast, puis que je l'amasse;
A moi pansast, s'a lui pansase,
Dont fust la chose droiturier[e].
Se Diex an oïst la proiere
D'aucun prodome, bien feïst;
Toz li mondes l'am beneïst."
A ce mot s'an est retornee,
Dedanz la chambre an est antree
Et de desus un lit s'asist.

ET messires Gauvains se mist
parmi la forest a droiture,
Chevauchant vet grant aleüre
Tout lou jor tant qu'a la vespree.
Avanture n'a ancontree
Ne chose qui face a conter.
Quant li solauz dut esconser,
De la forest se departi,
A la senestre part choisi
Un chastelet molt bien asis.
Pont et porte, ce m'est avis,
I ot, et tor haute de pierre
Fermee devant et derriere,
Et une meson seulemant;
N'i ot plus de herbergemant.
Gauvains celle part s'an torna,
Lou pont et la porte passa,
Ainz ne fina tant qu'a la tor.
Devant trova le vavasor
Qui li herberjaiges estoit
Et molt prodome resambloit,
Salüé l'a molt hautemant,
Et li prodom joieusemant
Le reçut et a grant honor.
Gauvains i prist la nuit sejor,
Mais l'andemain bien par matin
Se remit an son droit chemin.
Li jors estoit et biaux et genz
Et li solaux cler et luisanz,
Et il erra la matinee.
Ainçois que prime fust sonee,
Vit un chevalier tout armé
Anmi lou chemin aresté;
Sus un destrier d'Espeigne sist,
Le chief, ainsint con s'i[l] dormist,
Tenoit ancliné contreval.
Quant ses destriers vit lou cheval
Monseignor Gauvain, si s'esfroie,
Le grant pas se met a la voie.
Gauvains s'am prist a merveillier
Por ce qu'i[l] vit le chevalier
La teste contreval cliner.
Par lui se prist a porpanser
Que la nuit n'avoit pas jeü
En leu o il eüst eü
Lit a plesir ne a voloir;
Por ce, saichiez vos bien de voir,
N'iert mervoilles s'i[l] somoilloit.
"Certes, fait il, pechié feroit
Qui or l'aresneroit de rien.
Mais une chose sai ge bien,
Que volantiers a lui parlasse
Et novelles li demandasseau c.
S'i[l] set riens dou Roi Pescheor;
Et s'il fu onques a nul jor
Au Mont Dolereux, au piler."
En ce qu'il iert an ce panser,
Entra cil an une forest.
Messires Gauvains sans arest
S'an vet aprés, le pas petit;
Mot ne sone ne mot ne dit,
Mais celui tot adés sivoit
Qui le chief ancliné avoit,
Tant que tierce fu bien passee.
Dont vindrent an une vallee;
La s'aresta li chevaliers.
Gauvains qui le sivoit derriers
S'aresta toz coiz ansemant,
Si cuida bien certenemant
Que cil le deüst aresnier,
Car sa lance li vit haucier
Et rabaissier ancontreval
Tant que seur lou col dou cheval.
Mais mot ne dit ne mot ne sone,
Et Gauvains pas ne l'aresone,
Ainz dit que plus n'aresteroit
Ne mie ne l'esveilleroit.
Outre passe sanz demorance,
N'ala pas lou lonc d'une lance,
Quant son frainc tint, si s'aresta
Et an son cuer se porpansa
Qu'a toz jors mes honiz seroit,
S'aucune chose ne savoit
Dou chevalier qu'il a trové.
Son Gringalet a retorné,
Devant celui est revenuz
Qui se tenoit et coiz et muz,
Que mot ne dit ne c'une pierre.
Gauvains ne se trait pas ariere,
Sa main sus l'espaule li mist,
Souef et bellemant li dit:
"Sire, fait il, parlez a moi."
Cil ne respont ne ce ne quoi,
Ainz samble que il n'oie goute;
Et Gauvains tant le saiche et bote
Que il a la teste levee.
"Vasaux, fait il, trop grant posnee
Faites, quant si me deboutez
Et desaichiez et dehurtez;
Saichiez que c'est grant vilenie.
Se pansisiez a vostre amie
Ausint con je faz a la moie,
Et je le panser vos toloie,
Il ne vos vandroit pas a gre;
Et saichiez bien de verité
Que tout ausint fait il a moi.
Laissiez m'am pes tot ausi quoi,
Biaux sire chiers, con je faz vos."
Cil ne li dist ne o ne non,
Gauvains respont: "Biaux amis doz,
Mais or me dites vostre non."
Ainz a la teste reclinee.
Gauvains lo voit, qui pas n'agree;
Ne s'an set conmant conseillier.
Celui conmance a resaichier
Et a proier que il li die,
Par celle foi qu'il doit s'amie,
Conmant il estoit apelez
Ne por quoi est si trespansez.
Quant cil s'oï si conjurer,
Il ne vost mie trespasser
La foi qu'il ot ramanteüe.
Lou chief hauça sans atandue,
Si li dist: "Sire, bien saichiez
Que c'est honte, maus et pechiez
De tant un home conjurer.
Je ne vos quier mon non celer,
Car je feroie vilenie.
Conjuré m'avez de m'amie,
Et je[l] vos diré volantiers:
J'ai non li Pansis Chevaliers
De la Forest a la Pucelle,
De delez la Noire Chapelle
Ai je molt riche manantie.
Si ne sai que je plus vos die,
Mais c'uns chevalier par outraige,
Par force de son seignoraige,
M'amie l'autr'an me toli,
S'an ai lou cuer molt esmarri
Et si doi ge molt bien avoir.
Et se vos disoie lo voir
De sa biauté, nel crerez mie,
Biaux sire, si nou tenez mie
A mau, se je a li pansai;
Car autant con onques l'amai,
L'ain ge ancor, si m'aït Diex.
Cil est molt fel et molt crüeux
Qui l'a, si ne cuide que nus
Puist de lui venir au desus,
Tant qu'a force l'esteüt randre.
Je ne me puis de lui desfandre,
Tant est il forz, hardiz et granz
Et am bataille combatanz,
Que nus ne puet vers lui durer.
Et de ce ai je mom panser,
Tant que j'ai assez duel et ire.
Or vos ai ge conté, biau sire,
Por quel chose je suis pansis,
Dolanz et destrois et marriz."
Gauvains li demanda briemant
Se de celui set l'erremant
Et le leu o il plus estoit.
Cil li a dit que il estoit
Orandroites an la forest.
"Alons i tost et sanz arest,
Fait Gauvains, et si m'i menez.
Se je puis, quite raverez
Celle que tant m'avez loëe."
Au Pansif Chevalier agree
La parolle qu'il a oïe.
"Sire, fait il, ne vos poist mie,
Vostre non me dites ainçois."
Et Gauvains respont, li cortois:
"Amis, je ai a non Gauvains,
Et si soiés tres bien certains
C'onques mes nons ne fu celez,
Se tant avint que demandez
Me fust, ne jamés ne sera."
Quant cil l'oï, grant joie an a
Qu'il ne savoit qu'il peüst fere.
A Gauvain a dist: "Molt esclaire
Vostre proësce mon coraige.
Or sai ge bien que lou domaige
Que j'ai eu m'amanderoiz
Et m'amie me randeroiz,
Dont j'e tante poine soferte.
Mais or an avra la deserte
Li cuvers qui la me toli.”
De la vallee sont parti
Et a la voie se sont mis;
Ainz que fust passez li midis,
Furent antré an une lande
Qui molt estoit et belle et grande.
Droit ou mileu un arbre avoit;
Un pavaillon tandu estoit
Desoz l'aubre, molt bien ovrez
De dras de soie eschequerez,
L'um point vermoil et l'autre bloi.
Ne sai qu'a conte ne a roi
Covenist ou siecle meillor.
Lez la tante de grant vallor
Avoit un chevalier armé,
Sus un grant destrier pomelé,
Plus biau que nule creature.
Gauvains, qui venoit l'ambleüre,
Demanda a son compeignon
Se de celui savoit le non
Qu'il veoit la lez cele tante.
Cil li respondi sanz atante
Que c'iert cil qui faite li ot
Tant de honte com il li plot.
Lors chevauchierent a bandon,
Onques ne distrent o ne non
Tant que devant la tante vindrent.
Anz esgarderent et si virent,
Anmi la tante trestot droit,
Une pucelle qui seoit
Sus une riche cote pointe.
Molt iert la damoiselle cointe
Et atornee richemant;
Un chapelet, mien escïent,
De fleur[s] et de foilles fesoit,
Par soi seule se deduisoit.
Quant Gauvains l'a bien esgardee,
Molt hautemant l'a salüee
De Dieu lou roi omnipotant.
La damoiselle n'i atant
Ne tant ne quant, ainz se leva
Et molt bel le resalua
Con celle qui molt est cortoise.
Au chevalier molt fort am poise,
Qui d'autre part la tante estoit;
Devant eus est venuz tot droit,
Mais ainz ne li randi saluz.
"Por quelle chose estes venuz?"
Fait il a monseignor Gauvain.
"Je le vos dirai aparmain,
Gauvains respont, que vos randez
Ce chevalier, que ci veez,
Tot am pes ceste damoiselle
Qui tant est avenanz et belle,
Et si l'ainme veraiemant.
Si voil que vos delivremant
Li randoiz, s'i[l] vos vient a gre."
-"Dont aie ge, fait il, dahé,
Quant je ja por vos la randrai.
Grant pieç'a que tenue l'ai
Et ancore la voil tenir,
Elle me vient molt a plesir.
Ne la voil pas de moi sevrer,
Mais s'il la pooit conquester
Vers moi cors a cors am bataille,
Dont la porroit avoir sans faille;
Ja autremant ne l'avra voir.
Et se vos par vostre estovoir
Li vollez aidier a conquerre,
Metre vos poëz an la guerre;
Ja n'i seroiz voir refusez.
A bon port estes arivez,
Se talant avez de combatre;
Car se vos estïez tiex quatre,
Si feroie chascun dolant,
L'un aprés l'autre voiremant."
Quant Gauvains l'ot, s'an a sorris.
"Trop par seroit, fait il, hardis,
Qui n'averoit de vos poor.
Mais toute voies par amor
Randez s'amie au chevalier;
L'an voit bien sovant abaissier
Orguel et outrecuiderie.
Molt est saiges qui se chastie
Par autrui, ce dist li vilains."
Cil jure Dieu et toz ses sains
Que il mie ne la randra.
Gauvains respont que si fera,
Ou bien li poist ou mau li place;
Ne li fist mie grant menace,
Desfïé l'a sans demorer.
El chevalier n'a qu'aïrer,
D'ire se desve et de dolor.
Esloignié sont li misodor
Por plus fort revenir ansamble,
Tote la terre anviron tramble
Quant il hurtent des esperons.
Onques espevriers ne faucons
N'ala plus tost proie sesir
Com il font les chevaux venir,
Qui fort sont et de grant vertu.
Des lances se sont conseü
Haut sus les bocles des escuz.
Les fortes ais, jointes a gluz,
Qui d'or et d'azur o[n]t color,
Et de vermoil grant resplandor,
Ne porent les fers arester;
Mes li haubert tenant et cler
Ont les vasaux de mort gariz.
Les lances volent en escliz,
N'i a nus d'eus qui perde estrier.
Chascuns a trait le branc d'acier,
Cler et tranchant, vert de color;
N'i a celui n'ait fait son tor.
Ambedui molt s'antr'aproichierent,
Desus les hiaumes se donerent
Si que le feu an font saillir.
Li chevaliers par grant aïr
A feru monseignor Gauvain,
Conseü l'a trestout a plain
Sus lo vert hiaume cler bruni;
Lou cercle an a tranchié parmi,
Qui d'or estoit anluminez.
Li brans d'acier est arestez,
Qui par grant ire fu feruz.
Gauvains n'est pas trop esperduz,
Doublez li est ses mautalanz,
Ja iert trestoz fors de son sens
Se ce cop ne li puet merir;
Feru l'a par si grant aïr
Que tout lou hiaume li trancha.
A la bone coife aresta
L'espee d'acier esmolue,
Et nequedant si fu ferue
Qu'a la terre fist trabuichier
Le chevalier de son destrier,
Tout estandu et tout pasmé.
Gauvains n'a gaires aresté,
Ainz descendi anmi la place,
Lou hiaume dou chief li deslace
Et la coife li a ostee.
Cil a s'aleine recovree,
Les iauz ovri trestot de plain,
Si choisi monseignor Gauvain
Et lors tantost merci li crie:
"Sire, fait il, jamais l'amie
Au chevalier ne retandrai,
Tout maintenant la li randrai."
Gauvains respont: "Cinc cenz merciz!
Or fust plus biaux, biaux doz amis,
Que des or l'eüssiez randue;
Ne vos fust pas, ce cuit, venue
La grant honte c'or an avez.”
-"Sire, fait il, c'est veritez,
Mais seurfez, desmesure, orguiaux
Fait molt sovant plorer les iauz
Des fox qui ne sont mie saige.
Molt est musarz qui son coraige
N'atampre tost quant l'an le prie;
N'i voi mon preu, mais ma folie
An ce que je ne vos creï.
Por Dieu, or an aiez merci,
Ne a celui ne me livrez
Que vos ça avez amenez,
Cui j'ai fait mainte poine avoir
Et molt sovant lou cuer doloir,
Non d'autre rien que de s'amie."
Gauvains respont: "Je n'ai anvie
De vos si tost fere morir,
Mais il vos covanra plevir
Vos meïsmes prison a randre
Sanz plus targier, san plus atandre,
An la main au bon roi Artu."
Li chevaliers a respondu
Que volantiers li plevira,
Et quant qu'i[l] li conmandera
Fera tout errant sans douter.
Ne vorrent plus illuec ester,
Vers la tente s'an sont alé.
Li chevalier a demandé
A Gauvain conmant il a non.
"Gauvain m'apelent li Breton,
Fait il, amis, an ma contree."
Cil a grant joie demenee
De ce que ce estoit Gauvains.
"Sire, fait il, bien suis certains
Qu'a vos ne peüsse durer."
Dont ne se vost plus arester
Gauvains que son non ne demande.
"Sire, fait il, Brun de la Lande
An Cornuaille suis clamez."
Ja estoit li Pansiz antrez
En la tante a la damoiselle,
Ne li demandoit pas novelle
Dou roi Artu ne de sa gent
Ne de frere ne de parant
Ne de nule autre creature,
Ainz la baisoit tout a droiture
Et acolloit estroitemant
Plus de cent foiz, mien escïent,
Et celle lui tout autresi;
Ne l'avoit pas mis an obli,
Ainz l'amoit de fin cuer antier.
Atant vindrent li chevalier,
Devant lou tref sont descendu;
Defors remestrent li escu
Et li destrier tuit enfrené;
El pavaillon an sont antré
Qui toz iert plains d'erbe novelle.
Li Pansis et la damoiselle
Sont levé contre les barons,
Devant Gauvain a genoillons
Se sont andui mis simplemant.
Li Pansis li dist bonemant:
"Sire, fait il, toz vostre suis;
Gitié m'avez de grant annui
Ou mes cuers iert et mes coraiges."
Gauvains li cortois et li saiges
Les a andeus sus relevez,
Et dit a Brun: "Sire, randez
Par la main ceste damoiselle,
Qui tant est avenanz et belle
Ne pas avant ne pas ariere.
Bruns fait Gauvain une proiere,
Que la nuit herberjast o soi.
Gauvains respont: "Foi que vos doi,
Biaux doz amis, je ne porroie;
Car a fere he si longue voie
Que je n'an sai a quel chief traire."
Sam plus parler et sanz plus faire,
Sont monté sus les bons destriers
Gauvains et ses compainz premiers.
Et la pucelle rest montee,
Qui molt est belle et acesmee,
Sus un molt tres bel palefroi
Qui molt est de riche conroi,
Tel qu'il ne covenist meillor
Une fille d'ampereor.
Atant se metent a la voie
Et Bruns grant piece les convoie,
Qui lor a dit que lou matin
Se metra droit an son chemin
Por aler a la cort lou roi,
Et si aquitera sa foi
Einsins com il avoit plevi.
Congié prist et d'aus se parti,
Si revint a som pavaillon.
L'andemain sans arestoison
Se mist ou grant chemin ferré.
Lou roi trova, tant a erré,
Que a Cavallon, ç'oï dire,
Avoit asamblé grant ampire.
Dedanz la salle le trova,
De par Gauvain lou salua.
Qant li rois oï la novelle,
Saichiez de voir molt li fu belle;
De son neveu a demandé
Et celui a molt honoré
Qui li a dit chose a talant.
Sa prison debonairemant
Li clainme quite et si li prie
Qu'il remaine de sa mesnie.
Et il si fist molt volantiers
Et fu o les boens chevaliers
Que l'an tient a si esleüz;
Ne fu du mains li siens escuz.
Einsint con je vos ai conté
Sanz metre mot de fauseté,
Fu Bruns a cort, n'an doutez mie.
Et Gauvains et sa compeignie
Errerent tant qu'a la vespree,
Tant c'une grant voie ont trovee
Qui an deus sens se departoit.
Et Gauvains dist que il iroit
La voie qui aloit a destre;
Li Pansis dist qu'a la senestre
Se tandroit il et sa pucelle
Tout droit a la Noire Chapelle,
Tant iroit qu'i[l] l'avroit trovee.
La damoiselle a acolee
Messires Gauvains doucemant,
Et si li a mis an covant
Que se de lui avoit mestiers,
An toz leus li iroit aidier;
Celle duremant l'an mercie
Conme franche et bien anseignie.
Et li chevaliers li a dist:
"Sire, se Damediex m'aïst,
Je voil molt bien que vos saichoiz
Que vostres suis an toz androiz,
Car bien connois qu'il est resons.
Diex! ou seroit li guerredons
Trovez qui porroit remerir
Ne la siste part deservir
De la bonté que m'avez faite?
Autre chose ne me deshaite
Que ce que je ne voie l'eure
Que tant de vos soie au deseure.
C'um po vos face seviau non
De servise par guerredom;
Molt l'ameroie, ce saichiez.
En grant dolor iere fichiez
Ancor n'a pas tier jor passé.
Or m'avez faite tel bonté
Que j'e cent [t]anz joie greignor
Que j'onques n'eüsse dolor;
Ire et dolor m'avez tollue,
Tote joie m'avez randue.
Ne vos an sai mes plus que dire;
Diex qui seur toz est rois et sire
Vos am puis[t] randre les merciz."
Lor se sont a la voie mis,
De Gauvain se sont desevré.
Ja estoit tant dou jor alé
Que molt iert pres de l'anuitier.
Gauvains se prist a esploitier
Un petit plus qu'il ne soloit,
Por ce qu'an la forest cuidoit
Trover reçoit ou hermitaige
Ou peüst avoir herberjaige;
Mais ne sot tant esperoner
Que nul reçoit peüst trover
O il se peüst herbergier.
Desoz un grant arbre plenier
Est descenduz isnellemant,
Oste son frain, plus n'i atant,
Si lessa pestre son cheval;
Assez a la nuit trait de mal.

L'ANDEMAIN quant il ajorna,
Montez est et si s'an torna
D'illueques droit sam plus atandre.
Au chevauchier prist a entandre
Duremant jusqu'a mïedi.
Desus une angarde choisi
Un chevalier trestout armé,
De riches armes conreé,
Sus un molt biau destrier baucent.
Et si avoit, mien escïent,
Un escu point d'or et d'azur;
Bien sambloit chevalier seür,
Fort et hardi, de grant vitece.
Gauvains lo voit, vers lui s'adrece,
Et cil ausins contre Gauvain.
Qant se furent tant fait prochain
Que l'uns pot l'autre aresoner,
Li chevalier sanz arester
Monseignor Gauvain salua
Et bellemant li demanda
Conmant il estoit apelez.
"Onques mes nons ne fu celez,
Fait Gauvains, ne ne sera hui.
An mon droit bautestire fui,
Biaux douz amis, Gauvains clamez."
Quant cil oï qu'il s'est nonmez,
Molt grant joie an a demenee.
Et sam plus faire demoree
Son non li ra anquis Gauvains.
"Sire, fait il, j'ai non Ginglains,
Vostre filz, que li rois Artuz
Mit non li Biaux Desconneüz."
Qant Gauvains l'ot, molt an fu liez
Et dist: "Amis, tres bien saichiez
Que je ne vos reconnoissoie,
Et que de vos ne me gardoie.
Quant veïstes vos mon seignor?"
"Sire, fait il, li quinze jors
Seront, ce cuit, demain passé."
-"Que fait li rois? A il santé?"
-"Oïl, sire, bien le saichiez.
Et vos mande que ne laissiez,
Por nule riens qu'aiez a fere,
Que ne vos metez el repere
Et que ne reveigniez a lui;
Car il a trop ire et annui
Dou roi Caras qui tient Recesse,
Qui jor ne nuit onques ne cesse
De ses homes lïer et prandre,
Et de ses chastiaux metre an cendre.
Li rois an est molt esbaïs,
Querre vos fait par mains païs,
Por ce qu'i[l] viaut par vos ovrer;
Molt a fait grant gent asambler.
Je sai bien que s'i[l] vos avoit,
Que sus lou roi Carras iroit
Et se li movroit telle guerre
Dont tote li toudroit sa terre.
Formant le het et lou menace,
Ne li torra ne buef ne vaiche,
S'i[l] puet, se lui meïsmes non."
Quant Gauvains antant la reson,
Molt fu espris de duel et d'ire.
A Guinglain conmança a dire
Qu'a la cort son oncle an ira,
Mais itant esploitier cuida
Qu'il trovast lou Roi Pescheor.
"Ja n'eüsse, fait il, sejor
e jusqu'alors ne revenisse
Que je apertemant oïsse
Del chevalier la verité,
Qui trespassa delez le tre
Ou iert ma dame la reïne,
Que Kex cuida par ataïne
Ramener et par s'estoutie.
Mais sa force, ou il trop se fie,
Ne vallut riens, que bien lou sai.
Par biau parler lou ramenai,
Et si li oi an covenant
Que je sanz nul arestemant,
Se il achever ne pooit
La queste que fere devoit,
Que je por lui l'acheveroie
Et sus son cheval monteroie.
Einsint revenismes au tre,
Ne fumes pas dedanz antré,
Quant chaï morz de son destrier.
Je remontai sans atargier
Sus son cheval et tant alai
Que pres de mïenuit trovai
Une chapelle anmi un bois;
Anz antrai con je poi ainçois,
Car la nuiz iert tant tenebrouse
Et si espesse et si pluiouse
Qu'i[l] sambloit que li air partist
Et que la grant forest fondist.
Et por ce antré an la chapelle
Qui ert assez plaisanz et belle.
Un autel tot nu i avoit,
Un seul cirge devant ardoit,
Qui randoit assez grant clarté.
N'oi mie illuec grant piece esté,
Quant fors de l'autel vi issir
Une main d'ome sans mantir,
Assez plus noire qu'arremant.
Le cirge sanz delaiemant
Estaint, et si que je le vi.
De la chapelle me parti,
Car jou an oi yde et poor;
Et tant errai que vers lou jor
Antrai an un riche chastel,
Dont tuit li mur et li quarrel
Ierent ovré molt richemant.
N'i trovai nule riens vivant,
Fors [que] an une riche salle,
Qui iert de l'uevre de Tesale,
Trové un cors an une biere,
Covert d'une porpre molt chiere.
Qant l'oi un petit esgardé,
Si vi antor tant amassé
De gent qui duremant crioient
Et si grant duel illuec fesoient
Que ce n'iert se mervoille non.
Ne me distrent ne o ne non,
Ne de riens ne m'i aresnerent,
Mais si soustimant s'an alerent
Que je ne soi que il devindrent
Ne quelle voie trestuit tindrent.
Ainsins remés toz esperduz,
Tant c'uns chevaliers est venuz
Fors d'une chambre maintenant.
O lui estoient troi sergent,
Qui molt grant honor me porterent,
De mes armes me desarmerent
Et si reçurent mon destrier;
Mais ainz ancore a chevalier
Ne fu faite greignor honor.
An une chambre pointe a flor
Me menerent, je n'an se plus,
Contre moi se leverent sus
Chevaliers et avec lor sire,
Qui rois iert, bien le vos puis dire,
Bien lou vi a sa contenance.
Dont n'i ot autre demorance,
Au mangier tuit nos aseïsmes;
Avec lou roi menjé meïsmes,
Onques ne m'an vost relaschier.
Une lance a un fer d'acier
I vi porter a un vallet,
La pointe dou fer ou somet
Une goute de sanc randoit.
Uns autres vallez retenoit
En sa main une nue espee
Qui par mileu iert tronçonee,
Au roi meïsmes la bailla.
Et li rois lors me conmanda
Les pieces ansamble a joster;
Einsis lou fis, mes dou souder
Ne poi je onques traire a chief.
Li rois an a baissié lou chief
Et dit que pas n'acheveroie
Ice por quoi venuz estoie.
Honte an oi grant, ne fu mervoille,
La chiere m'an devint vermoille;
Mais une autre chose veoie
Por quoi molt me reconfortoie,
Car avec ce ot un Graal,
Onques nus hom ne vit ital
Ne si riche an nule maniere.
Mainte molt precïeuse et chiere
Pierre i avoit et vertual.
Illuec et amont et aval
Lo vi porter une pucelle,
Qui molt iert avenanz et belle
Et simple et coie de samblant.
Einsint com elle vint avant,
L'esgardai molt, que je ne soi
Ou elle ala, foi que vos doi,
Ne que l'an faisoit dou Graal.
Parmi la salle contreval,
Devant chascun des chevaliers
Si con manjoit andemantiers,
a vi trespasser et venir.
Mes ainz que deüst aserir,
Lo vi devant moi trespasser
Et d'une chambre an autre antrer;
G'esgardé ce molt volantiers.
Et dist li rois: 'Biaux sire chiers,
De quanquë a vos iauz veez,
Se il vos plait, me demandez,
Et je lo voir vos an dirai.'
De la lance li demandai
Por quel chose elle degoutoit
Lou sanc vermoil a grant esploit.
Et il me dit isnellemant
Que c'iert celle demeinemant
Dont nostre Sires fu feruz,
Quant an la croiz fu estanduz.
Plus ne demandai ne anquis,
A autre riens fui antentis;
Ne sai conmant, qu'aprés mangier
Conmançai molt a someillier.
Et li rois me fist faire un lit,
Ou je me jui a grant delit
Jusqu'au matin a l'anjornee.
Ainz que la chalor fust levee,
Me trovai lez un perruchai,
Dont je formant me merveillai.
Je m'armai lors sanz demorer,
Tallant n'avoie d'arester,
Ainz me mis molt tost a la voie,
Por ce que demander voloie
Tout ce que je vos ai conté.
Si me doint Diex joie et santé,
Por ce suis meüz de ma terre
Et por Perceval aussi querre,
De qui j'avoie oï conter
Qu'au Mont Dolereux au piler
Estoit alez querre avanture."
Guinglain li respont a droiture,
Ancor n'a pas passé un an
Q'an la forest de Mombranlant
Avoit a Perceval parlé.
"Biaux sire, et molt m'a demandé
Dou roi Artu et de sa gent,
Et de vos meïsme ansemant.
Et si me dit, se il pooit,
Que nus essoines nou tanroit
Qu'au roi et a vos ne venist
Ainz que la cort se departist,
Qui au Noël sera tenue."
Gauvains respont sans atandue:
"Si m'aïst Diex, je le voudroie.
Ansamble o lui m'an revandroie
Querre lou roi dont j'ai parlé.
Dont sai ge bien de verité
Que de la lance et dou Graal
Porroie je par Perceval
Aucune chose ancor aprandre,
Savoir et oïr et antandre."
Atant se metent sanz arest
An une voie an la forest,
Qui molt estoit granz et batue.
Tant ont celle voie tenue,
Et jor et nuit et main et soir,
Qu'a un lundi matin por voir,
Au conmancier de la sameine,
Furent venu a quelque peigne
A Karadigan droitemant;
Receü furent lieemant.
Li rois Artus n'i estoit mie,
Ainz avoit sa chevalerie
Asamblee a Escavallon;
Maint roi, maint prince, maint baron
Avoit o lui a grant pooir.
Ainz qu'an poïst lou jor veoir,
Refu Gauvains mis au chemin,
S'a tant erré soir et matin
Qu'a Escavallon est venuz.
Grant joie an fait li rois Artus
Et la roïne et li baron.
Li rois li conte l'achoison
Por quoi sa gent a asamblee;
Et il respont: "Trop grant posnee
A faite voir li rois Carras,
Et ses freres li rois Claudas,
Qui sires iert de la [De]serte.
Ne s'am porront torner sanz perte,
S'i[l] ne se gardent, bien vos di.
Soient vostre home fervesti
Et vos batailles ordonees;
Puis n'i ait faites demorees
Q'an leur terre ne chevauchons.
Chastiaux et viles et donjons
Lor metrons an feu et an cendre;
Et s'am puet lou roi Carras prandre,
S'an faites vostre volanté."
Einsins l'a li rois creanté.
Donc fist ses buisines soner
Et ses granz cors d'arains corner;
Et l'ost s'est toute aparaillie
Et conreé[e] et establie.
Et por errer a l'enjornee
Desloigiee [est] et destravee.
Par la forest s'acheminerent,
Onques mau pas n'i eschiverent,
Ne frainc ne reine ne retindrent
Jusqu'atant qu'ansamble parvindrent
An la terre lor anemis.
Ne sai que plus vos an devis;
Par les chastiaux metent le feu,
Maint haut mur i ont abatu,
Tout par tout acoillent la proie.
Que vaut que vos esloigneroie?
La terre ont tote degastee.
Li rois Carras ot asamblee
Genz assez et chevalerie,
Mais quant la novelle ot oïe
Que li rois sa terre li art,
Ne puet veoir angin ne art
Conmant il s'am poïst desfandre;
Et bien set, se il lou puet prandre,
Qu'il ne porra merci trover.
An un chastel qu'il ot seur mer,
Qui molt estoit bien clos de murs,
S'an est antrez, qu'ainz ne pot plus.
La lou rasist li rois Artus.
Deus mois i sist, ce croi, ou plus,
Qu'ainz ne pot le chastel baillier.
El roi n'avoit que correcier,
Dieu et trestouz ses sains jura
Que dou chastel ne tornera
Si l'avra pris et essillié.
Lou roi Carras l'a on noncié
La ou il iert an son chastel;
Saichiez ne li fu mie bel,
Mais chiere ne samblant n'an fist.
Gauvain manda qu'a lui venist
Par sa merci tant qu'a la porte,
Qui molt estoit et riche et forte.
Gauvains sanz targier i ala,
Li rois Carras a lui parla
Et si li dist qu'il li aidast
Et a son oncle l'acordast,
Par si que des or an avant
Seroit toz tens an son conmant
Et le serviroit sanz desdit.
Messires Gauvains li a dit
Que de tout ce que il porra
A som pooir li aidera.
Ariere s'an est retornez,
Devant lou roi s'an est alez,
Se li dist ce qu'il ot oï.
Qant li rois Artus l'antendi,
Si li dist: "Biaux niés, jou ferai;
Mais ainçois m'an conseillerai
Et a vos et a mes barons."
-"Sire, fait Gauvains, nos loons
Sanz nul autre delaiemant
Que vos preigniez l'adrescemant
Que il vos a par moi offert.
iex cuide gaaignier qui pert,
Ce avons mainte foiz veü.
Se nos nos fuisons combatuz,
Tiex fust ocis an la bataille
Dont vos fussiez dolanz sanz faille
Trestoz les jors de vostre vie.
L'an ne doit pas la grant folie
Tant demener ne essaucier
C'on ne la puisse rabaissier,
Se mestier est et sans grant perte.
Dou roi Claudas de la Deserte
Avroiz vous bien tot vostre droit."
-"Niés, dit li rois, tout ainsint soit
Com vos voudroiz, non autremant."
Lors manda sans arestemant
Gauvains li preuz lou roi Carras,
Et il i vint isnel lou pas;
Lou roi Artus chaï au piez,
Mais il an fu tost redreciez.
Li rois meïsmes l'an leva,
Son mautalant li pardona,
Si li a sa terre laissiee.
L'os est ariere repairiee,
Chascuns ala an sa contree;
Li rois a mesniee privee
S'an vient jusqu'a Acavallon.
Quant il descendi au perron,
Si fu molt tristes et dolanz;
Chevaliers n'avoit que trois cenz,
Si an a esté am porpens.
Dieu an jura qu'en tot son tens
N'ot si po de chevalerie,
Tant fust sa grant cort acherie.
Einsint remest o lui Gauvains,
Dont li contes ne plus ne mains
Ne conte avant a ceste fois;
Mais de Perceval lou Galois
Porroiz le conte avant oïr,
S'a gre vos vient et a plesir.

GAUCHIERS de Dondain, qui l'estoire
Nos a mis avant an memoire,
Dit et conte que Perceval,
Li bons chevalier, li loial,
Erra bien pres de quinze dis,
Qant de l'arbre se fu partis
Dont Bagomedés despandi.
Ainc avanture ne choisi
Ne riens qui face a raconter,
Tant qu'an un bois prist a antrer
ui molt estoit et genz et biaux.
Sus un arbre qui molt iert hauz
Vit un anfant sus une branche,
Si haut asis qu'a une lance
N'i peüssiez vos avenir.
Ne vos an quier de riens mantir,
An sa main tenoit une pome,
Mais tant qu'a la cité de Rome
Ne trovissiez vos creature
Qui fust de tant belle faiture;
Vestuz estoit molt richemant.
Ne sambloit pas a son jovant
Que seulemant cinc anz eüst,
Ne que ancor san mere fust.
Percevaux l'a molt esgardé,
A l'arbre a son cheval torné;
Desoz s'areste, sou salue.
Ne mist mie longue atandue
Li anfes a son salu randre.
Percevaux lou rova descendre,
Et il li dist que non feroit.
"Ne suis pas an vostre destroit,
Fait li enfes, biaux sire chiers,
Encor soiés vous chevaliers,
Foi que doi Dieu lou glorious.
Si ne tien ge neant de vos,
Et se j'an tien, je le vos quist.
Mainte parole m'a on dist
Qui a mes oroilles voloit
Et molt petit voir me grevoit;
La vostre ne me grieve rien."
Dist Percevaux: "Or sai ge bien
Q'an droit chemin suis asenez,
Se vos me dites veritez."
L'anfes respont: "Ce puet bien estre;
Mais ancor ne suis pas si mestre
Que vos seüsse raconter
Tout ce que vos a demander
Me savriez, ainsins con je croi."
Dit Percevaux: "An moie foi,
Je ne vos quier demander chose
Que vos sanz arester grant pose
Ne doiez dire par reson.
Je voil demander vostre non,
Dont vos estes, de quel païs,
Ne por quoi vos estes asis
Sus celle branche an tel maniere;
Et se dou roi qui est Peschiere
Me savroiz nule riens conter
Que je vos voille demander."
Cil respont qu'i[l] ne li diroit,
De tout ce qu'il demanderoit,
Voir ne mançonge n'autre rien.
"Mais une chose sai ge bien,
Que vos porroiz demain aler
Au Mont Doleroux au piller,
O vos orroiz, ce cuit, novelles
Qui vos seront plaisanz et belles."
Lors s'est levez de sus la branche,
An une autre sans demorance
Monta plus haut isnellemant;
An celle gaires ne rastant,
De branche am branche tant monta
Que tout anson l'arbre an ala,
Qui a mervoilles estoit hauz.
Molt lou regarda Percevaux,
Qui mot ne dit ne mot ne sone,
Ne plus de riens ne l'aresone,
Ainz est aussi com esbaïz.
Et li anfes qui ert petiz
S'an ala et esvenoï
Et de l'aubre se departi,
Si c'onques Percevaux nou sot
Qui par desoz lou resgardot,
Ainz le cuidoit ancor veoir.
Qant ne lou pot aparcevoir,
Si se remist an son chemin;
Li jors traioit ja a declin.
La nuit chiés un hermite jut,
Qui molt volantiers lou reçut
Et li dona a som pooir
Tou[t] ce qu'il pot la nuit avoir.
Quant ce vint a la matinee,
Ainz que la chalor fust levee,
Se refu Percevaux armez
Et a la voie acheminez.
Molt se rest tost mis au frapier,
Onques ne fina de coitier
Tant qu'il fu pres de mïedi;
Le Mont Dolereux a choisi
De molt loing, que molt estoit hauz.
Tant se rest hastez Percevaux
Qu'il est venuz au pié dou mont,
Qui li plus biaux estoit dou mont.
Un po s'areste, si descent,
Et quant son cheval voit sullant
Et travaillié de tost errer,
Pestre lou laist et reposer,
Le frainc li oste et puis la selle.
Dont vit venir une pucelle,
Qui de sus lou mont descendoit.
n palefroi norrois avoit,
Qui li ambloit de grant ellés;
Plus biaux ne vit l'an onques mes
Ne plus richemant afautré,
Percevaux l'a bien esgardé.
La damoiselle ne fina
Dusqu'a lui, si le salua
Et il son salu li randi.
"Sire, dit elle, aiez merci,
Por Dieu, et de vos et de moi."
-"Belle, fait il, et je de quoi?"
-"De ce, sire, que vos n'alez
Desus ce tertre que veez,
Que ce seroit trop grant folie.
Nus n'i va qu'an raport la vie
S'annïeuse non a toz dis.
Hui main i ala mes amis,
Qui des plus preuz estoit dou mont,
De trestoz ceus qui ore i sont.
Il an monta jehuir laisuz,
Je ne sai qu'il est devenuz,
Onques puis ne le poi veoir.
Le cuer an ai et tristre et noir,
Mais c'une dame me conta,
Que je trové par de dela,
Qu'il est issus fors de son sens.
Et par ici an ices[t] sens
S'an aloit il toz eslaissiez,
A loi d'ome qu'est anraigiez.
Or suis ci seule et esgaree
An ceste lointeigne contree.
Ne sai que fere ne que dire,
Molt ai au cuer corrox et ire;
Mais se vos voliez retorner
Et ceste monteigne eschiver,
Avec vos certes m'an iroie
Et vostre volanté feroie
Dou tout selonc vostre plesir."
Percevaux ne li volt mantir,
Ainçois li jure et li afie
Que ainsins n'an ira il mie.
Celle an fu molt formant dolante,
De la grant forest s'espouante,
Qui molt estoit longue et souteine;
Dou trespasser formant se peine,
Mais nequedant tan[t] s'achemine
Qu'elle est antree an la gaudine
Grant aleüre tout a plain.
Et Percevaux a mis son frainc,
Montez est, si chevauche seus
Tant que sus le Monz Dolereus.
Le piller prist a esgarder,
Et l'uevre qui fait a loër;
De cuevre estoit faiz et bastiz
Et sororez, ce m'est avis,
Si ert trestoz d'uevre pollie;
De haut avoit une traitie.
Quinze croiz avoit tout antor;
N'i a celle n'ait de longor
Douze toises a tout le mains.
Je ne cuit c'onques homs humains
Veïst mes ovre autresi belle,
Si con li contes nos espelle,
Qui a Fescamp est toz escriz.
Percevaux est toz esbaïz
De regarder les granz mervoilles.
Des quinze croiz ierent vermoilles
Les cinc; les autres cinc sont blanches,
Plus que nois cheüe sus branches.
Les autres, ce sai de seür,
Sont de bones colors d'azur;
Ainz n'i ot taint fors de nature.
Faites furent de pierre dure,
Qui a toz jors mes durera.
Percevaux les croiz trespassa
Qui molt ierent de grant biauté,
Le piller a molt esgardé
Qu'i[l] voit haut et doré molt bel,
S'i voit ataichié un anel.
Ne sai s'il iert d'argent ou d'or,
Mais il valloit tot le tresor
Q'an poïst an une tor metre.
Anviron ot escrit an letre,
An une liste d'argent fin,
Qui ce disoit an son latin,
Sanz mot de nul autre langaige,
Que nus chevalier par outraige
N'aresne au piler son destrier,
S'il ne se puet aparaillier
Au meillor chevalier dou mont,
De toz iceus qui ore i sont.
Mais Percevaux nou savoit lire,
Si l'avoit il bien oï dire
Au chevalier qui lou bouta
Desoz lou maubre qu'i[l] trova,
Si li dist toutes les devises.
Descenduz est et si a prises
Ses resnes, si les a noëes.
Qant en l'anel furent boutees,
Tout quoi a lessié son destrier.
Son escu ala apuier
Lez lou piller que je vos di,
Et sa lance trestot ausi,
Qui fer d'acier avoit tranchant.
Toz cois se tint an son estant,
Son hiaume osta por escouter,
Por oïr et por esgarder
Se il verroit nule novelle.
Ez vos atant une pucelle
Chevauchant une blanche mule.
Onques ancor an terre nule,
Ne pres ne loing, bien le puis dire,
N'oï homs ne fame descrire
Plus bel ator que elle avoit.
Desus sa blanche mule estoit,
Et si vos di de sa biauté
Q'an tout le plus lonc jor d'esté
Ne l'avroie je pas descrite,
Ne an un autre tote dite.
Por ce me vient il miauz tesir,
Que je deïsse por plesir
Chose que l'an tenist a fable.
La damoiselle esperitable
Est tant l'ambleüre venue
Que sus la vert herbe menue
Devant Perceval descendi.
De Dieu qui onques ne manti
Molt hautemant lou salua,
Et au salüer l'anclina
De bon cuer et molt humblemant.
Percevaux son salu li rant,
Qui de li veoir s'esbaïst.
La damoiselle plus ne dist,
Ainz est alee sans targier
Jusque devant le bon destrier
Qui ataichiez iert a l'anel,
Si [li] conmance a son mantel
Aplanoier et col et teste,
Et faire merveilleuse feste
Conme celle qui iert cortoise.
Percevaux lo voit, si l'am poise;
Honte li est que damoiselle
Qui tant est avenanz et belle
Mete la main a son cheval.
Reproiche an cuide avoir de mal,
Car chevalier ne doit soufrir
Belle dame de ce servir;
Car elle set sovant bien faire
Tel servise qui miauz doit plere.
Por ce s'aproiche a la pucelle,
Si li a dit: "Ma damoiselle,
Ce servise laissiez ester."
Celle conmança a jurer
Qu'ele le fait de fin cuer vrai.
"Sire, fait elle, bien le sai,
De voir sans doute et sans cuidier,
Que vo cors et vostre destrier
Devroit toz li mons aorer
Et souploier et ancliner
Miauz que tel saint fait l'an autel,
Que l'an ne porroit pas autel
Chevalier an trestot le mont
Trover, que vos desus le Mont
Dolereux avez aresté
Vostre cheval et aresné
A l'anel qui pant au piler.
Or si vos poëz bien vanter
Que vos plus grant honor avez
Que chevalier de mere nez
Eüst onques jor de sa vie."
-"Certes, fait Percevaux, amie,
Vos dites ce que vos vollez,
Mais de meillors an a assez
Em plusor leus que je ne soie.
Certes, grant outraige feroie,
Se je me tenoie au meillor."
"Sire, fait elle, vostre honor
Dites, si faites que cortois.
Or n'i a plus, vos an vandroiz
Ça jus a un mien pavaillon;
Itant d'onor vos fera l'on
Com l'am porra, se Diex me voie."
Percevaux volantiers l'otroie;
Andui montent, si s'an tornerent,
Dusqu'a la tante ne finerent,
Qui molt iert belle et riche et grande;
Desoz le mont an une lande
Estoit soz un sapin tandue.
Si tost con la dame est venue
Et Percevaux, si descendirent;
Et hors de celle tante issirent
Chevaliers, dames et pucelles,
Dom ili ot assez de belles,
Qui Perceval ont salüé.
Dui escuiers l'ont desarmé
De chief an chief molt bellemant;
Un riche mantel am presant,
De samit vert, forré de gris,
Li bailla celle o lou cler vis
Qui au tref amené l'avoit.
Li escuier a grant esploit
Mistrent les tables sanz targier,
Si sont asis tuit au mangier.
De leur mes ne faz remambrance,
Assez an orent sanz doutance;
De ce ne covient a parler.
Quant ont mangié, si font oster
Napes et tables vistemant.
Ja aloit a declinemant
Li jors et solaux esconsoit,
Si que la nuiz molt aproichoit,
ui un po estoit tenebreuse.
En la place qui fu herbeuse
Et gente et lee et grant et belle,
Percevaux et la damoiselle
Se sont tuit seul a seul asis;
Et li escuiers font les lis
Antremantres ou pavaillon.
Percevaux a mis a reson
La damoiselle et si li prie
Que, s'il li plait, elle li die
Le non de li et dom estoit,
Et por qu'illuec tandu avoit
Som pavaillon lez la monteigne,
Qui tant [est] orrible et estraigne.
Celle respont: "Biaux jentix sire,
De ce vos cuit je molt bien dire
Le voir a petit de raison:
Je ai la Damoiselle a non
Dou grant pui dou Mont Dolerox.
Un chastel ai ci pres de nos,
Dela ce mont, molt bien asis;
Mais il a pres de quinze dis
Que je me vins ci herbergier,
Car uns vallez me vint noncier,
Ancor n'a pas grant tens passé,
Qu'il avoit a la cort esté
Am Breteigne lou roi Artu.
Ce jor meïsmes qu'il i fu,
I vit il monseignor Gauvain,
Girflez li filz Do et Yvain
Et Lancelot et Sagremor
Et lou vallet au Cercle d'Or,
Qui tant est coraijeus et fiers,
Et bien quarante chevaliers,
Des meillors qu'an la cort estoient;
Et fïencerent qu'il vandroient
Au Mont Dolereux au piler.
Por ce fis je ci aporter
Mom pavaillon et ci fichier;
Veoir voloie repairier
Les bons chevaliers esleüz,
Que je vos ai amanteüz."
-"Dame, fait il, bien vos an croi.
Mais, se il vos plait, dites moi
Dou piller la reson certeine,
Si ne vos soit travaux ne peine."
-"Volantiers, sire, or m'escoutez;
Li contes sera tost finez.
Sire, fait elle, or m'antandez:
Li rois Artus, quant il fu nez,
Fu la plus belle creature
C'onques adonc feïst Nature,
Que trestout i mit som pansé.
Lou roi som pere fu conté
ue trois dames ot a son nestre.
Celle qui plus se fesoit mestre
Dist qu'il avroit sans et valor
Et pris et prouesce et honor,
Et de toz biens greignor planté
Que nus hom de crestïenté.
Quant Uterpandagron l'oï,
Dedanz son cuer s'an esjoï
Si con de son fil devoit fere.
Un jor fu a suen repere,
En la forest de Gloïncestre,
Acoutez a une fenestre
Qui devers un vivier estoit.
L'eve et la pree regardoit
Et la forest qui molt iert belle,
Devant lui vit une pucelle
Qui molt estoit de riche ator.
'Sire, fait elle, l'autre jor
Estoie alee esbenoier,
Ainz ne finai de chevauchier
Tant que ce vint a la vespree.
Enmi une molt belle pree,
Sus lou ru d'une fontenelle,
Trové seanz une pucelle.
Lez li m'asis por reposer,
Si conmançasmes a parler,
Si con l'an fait de mainte chose;
Tant que ce vint a la parclose,
Si me dit c'un fil avïez
Qui molt seroit ancor proisiez
Et redoutez plus que ses peres
Qui rois estoit et ampererres.
Atant se tut, je m'an tornai,
Que plus avec li n'arestai.
Tant vos quis c'or vos ai trové,
Or le vos ai dit et conté,
Por ce que l'anfant avez chier,
Qu'a mainte gent avra mestier.'
Li rois avoit un suen devin
Que la gent apeloit Mellin.
Que que la pucelle contoit,
Delez iert et tout escoutoit,
Mais mot ne dit ne ne sona.
Li rois lou vit, si l'apela:
'Maistre, fait il, de cest afere
Que vos oëz ici retrere,
Savez an vos nes une rien?'
-Sire, dist Mellins, je sai bien
Qu'il sera plains de grant prouesce,
Et si ert de greignor largesce
Que ne soit nus crestïens hom.
Maint roi, maint prince, maint baron
Retendra il de sa mesnie,
S'avra tiex cent de compeignie
Qui n'ierent pas d'armes poior
Por soufrir un greignor estor.
Ne vos am poist mie, biau sire.'
Uterpandragon prist a rire
Por la parole qu'il oï,
Car il miauz nului n'an creï
De trestoz ceus de sa contree,
Qui molt estoit et grant et lee.
Li rois Merlin conmande et prie
Que il une chose li die,
S'i[l] la set, por la soue amor:
Conmant le chevalier meillor
Porroit connoistre de sa terre,
S'i[l] lou voloit cerchier et querre,
Por soufrir estor et bataille,
Et qui de toute riens miauz vaille.
Merlins dit que bien li diroit,
Mes que respit li requeroit
Seulemant tant qu'a quinze dis.
Li rois respont que li respis
Li fust otroiez bonemant.
De la cort tot delivremant
Issi Merlins sans atargier,
Si amprist tant a chevauchier
Et par bois hauz et par monteignes
Et par bruieres et par plaignes
Et sus et jus et ça et la
Que ce grant tertre ci trova.
Si conmança tant a ovrer
Qu'il fist les croiz et le piller
Par sens, par art de nigromance.
Ma mere iert adonc an s'anfance,
Que plus de vint anz n'avoit mie.
Elle i sorvint, si fist folie,
Que ne se pot de lui torner
Quant elle s'an cuida raler,
Ainz fu s'amie a son voloir.
Et il li fist si biau manoir
Que je vos di des orandroit.
Quant li termes vint qu'i[l] devoit
Raler a Uterpandagron,
Si lou trova a Callion,
Qui siet an la terre de Galles.
La li conta il an ses salles,
Voient cent chevaliers ou plus,
Et s'i ot rois, contes et dus,
Qu'il avoit trové un piller
Ou nus ne porroit aresner
Son cheval, se li miaudres non
De trestote sa region.
Li rois l'oï, molt an fu liez,
Plusors bons chevaliers proisiez
I mena qui i[l] mescheï.o.
Merlins de la cort se parti,
Si vint manoir avec ma mere
Et tant i fist qu'i[l] fu mes pere;
De ce ne me devez mescroire,
Que contee vos ai l'estoire
Si voire conme Paternostre.
Or n'i a plus, la nuiz est nostre,
S'irons dormir et reposer;
Mais ainçois vos voil demander
Qui la voie vos anseigna,
Quant vos vos adreçastes ça.
Dites lou moi, biaux sire chiers."
-"Dame, dist il, uns chevaliers
Que je trové an un sarcu,
Desoz un grant arbre foillu,
Qui crioit molt tres duremant
Et reclamoit escordemant
Dieu et ses sains et lor aïe,
Et ma dame Sainte Marie
Qui est mere de pïeté.
Quant je l'oi un po escouté,
Tant fis et quis et porchaçai
Que de la fosse le gitai,
Et levai a mes mains le marbre.
Quant il fu hors par desoz l'arbre,
Ancor tenoie ge la pierre;
Si cuidoie bien, par Saint Pierre,
Qu'i[l] me deüst venir aidier
Le pesant fes a abaissier.
Mais il nou fist, ainz m'abati
An la fosse tout estordi;
Ne soi onques conmant ce fu.
Li marbres de si grant vertu
Rechaï sus moi sans mantir
Que n'an cuidai jamés issir,
Ce saichiez, a jor de ma vie.
Cil qui ot lou cuer plain d'anvie
Me ledi molt et rampona;
A ma mule vint, si monta,
Que je lors avec moi menoie,
Qui bien me demostroit la voie.
Si l'an voloit o soi mener,
Mais ne sot tant esperoner
C'onques la feïst removoir;
Ainz descendi par estovoir,
Fors de la fosse me remist.
Puis antra anz et si me dit,
Se conquerre voloie honor,
Donc alasse droit sanz retor
Au Mont Dolereux au piler;
Ainz puis ne vost a moi parler.
Et je me mis droit au chemin,
Tant ai alé que an la fin
Suis ci venuz ansamble o vos."
-"Si m'aïst Diex li glorious,
ait la pucelle, biaux doz sire,
Se vos celui que vos oi dire
Eüssiez mort et detranchié,
Molt eüssiez bien esploitié
Et Diex vos an seüst bon gre;
Car maint haut home a afolé
Et desrobé an larrecin,
Qui trespassoient lou chemin.
An celle fosse gist adés
Et quant aucuns homs passe pres,
Si crie, si con vos savez,
Tant qu'il est fors d'illuec gitez.
Puis l'ocist, si li tost lou suen;
Il ne fait onques autres rien."
-"Certes, belle, fait Perceval,
Donques fait il assez de mal;
Se Dieu plait et Saint Esperite,
Ancor an avra sa merite."
Atant se tut, ne vost plus dire.
La dame li a dit: "Biaux sire,
Vostre non n'ai ge pas anquis."
Il fu cortois et bien apris,
Si li dit deboneremant:
"Dame, se Diex et foi m'amant,
Percevaux m'apelent la gent."
Escuier saillent et sergent,
Vin aportent, si ont beü;
N'ont mie trop lonc plet tenu.
Couchier se vet la damoiselle
An une chambre riche et belle
Qui faite estoit dedanz lou tref.
An un riche lit et souef,
Qui molt iert bien aparailliez,
S'est li boens Percevaux couchiez.
Tote la nuit dormi a tire,
Tant que Diex qui de toz est sire
Fist le soloil luire molt cler
Et tout le monde anluminer.
Dont s'est levez li chevaliers
Qui tant est coraijeus et fiers,
Si se vesti et atorna
De toutes les armes qu'il a:
L'iaume lacié, l'espee çainte,
La lance ou poing qui pas n'ert tainte
Se de sanc non, noir et beté,
L'escu au col bien anarmé,
Est montez sus le bon destrier.
Et la pucelle sanz targier
Est d'autre part montee ausi,
De la tante se departi.
Tant chevauchierent la valeemer
Que an la grant forest ramee
Ont trovee une belle sente.
"Sire, fait la pucelle gente,
Or me dites, se vos volez,
An quelle terre vos irez."
Il li respont par grant amor:
"A la cort lou Roi Pescheor,
Se je m'i pooie avoier."
—“Oïl, fait el, par cel santier
Que vos veez ci devant vos.
Ne soiez pas de riens doutous,
La sante vos manra tout droit,
Se vos chevauchiez a esploit.
Vos i seroiz demain matin,
Se ne laissiez vostre chemin."
Atant le let, congié demande.
Percevaux a Dieu la conmande,
Qui de li molt tost se parti.

ERRÉ a tant qu'a mïedi
Tote la grant sante batue.
Un estorbeillon d'une nue
Conmança l'air a tormanter;
Si duremant prist a toner,
A espartir et a plovoir
Qu'a poines pooit point veoir
Percevaux por lou grant oraige.
Totes les bestes dou boischaige
Por la tempeste fremissoient,
Et li plus grant arbre froissoient
Par la forest de totes parz.
Jusqu'a none ne sont esparz
Ne li oraiges ne li vant.
Percevaux erre duremant,
Ainz por lou fort tans nel lessa;
Tant a erré qu'il anuita.
Et quant la lune fu levee,
La nuiz remest si espuree
Et si souef et si serie,
C'onques mes nus hom an sa vie,
Des l'eure qu'i[l] nasqui de mere,
Ne vit mes nuit autresi clere.
Les estoilles cler reluisoient
Qui ou trosne resplandisoient
Si qu'an pooit veoir chascune.
Percevaux erroit a la lune,
Qui molt estoit et belle et gente.
Trestot son cuer met et s'antante
Am panser a ce qu'i[l] vit la,
Quant li boens rois le herberja,
O il vit la lance qui seigne.
Et plus ancor estoit an peigne
Quel chose li Graaux estoit,
Que il leanz veü avoit,
Qui si ert biaux et glorïeux;
Li riches Graaux precïeux,
Que nus hom parler n'an devroit
Se toz les biens dou mont n'avoit.
Lors s'afiche que, s'i[l] trovoit
Jamés l'ostel, il anquerroit
Au roi tote la verité.
An ce qu'il iert an ce pansé,
Devant soi garde, s'a veü
Auques loing un arbre ramu
Enmi sa voie droitemant.
Et si avoit, mon escïent,
Sus l'arbre plus de mil chandoilles
Autresi cleres con estoilles,
Ce li sambloit an sa samblance;
Si an ot sus chascune branche
O dis o quinze o vint ou trente.
Et Percevaux sanz nule atente
Vet vers l'arbre, se li est vis
Que de chandoilles soit espris;
Mais tant com plus i aproichoit,
La grant clarté amenuisoit
Et aloit a declinemant.
Percevaux erroit duremant,
Desi qu'a l'aubre ne fina.
Quant il [i] vint, ainz ne trova
Chandoille, clarté ne riens nee;
Mais une chapelle a trovee
Ensus de l'arbre un seul petit.
Onques mes plus belle ne vit,
Ce li samble, ne miauz asise;
Enz vit une chandoille esprise
Par l'uis qui est overz arriere.
Descenduz est; lez la mesiere
Est ses chevaux toz cois remez.
Il est an la chapelle antrez,
Amont esgarda et aval;
Onques n'i vit home mortal,
Fame ne autre riens vivant,
Mais sus l'autel, mien escïent,
Gisoit uns chevalier ocis.
Sus lui ot estendu et mis
Un riche samit de color,
O il avoit d'or mainte flor;
De devant uns cirges ardoit
Ne plus ne mains n'an i avoit.
Percevaux molt fort se mervoille,
Duremant escoute et oroille
Se il orroit venir nului.
Longuemant sofri cest annui,
Car a anviz leanz estoit
Et a anviz s'an departoit.
En ce qu'il iert an ce pansé,
A veü une grant clarté,
C'onques ne sot dom elle vint.
An la chapelle adonc se tint
Percevaux coiz, si esgarda
La clartez, tant que s'an ala
Et qu'il ne sot qu'elle devint.
Adont aprés ce si revint
Uns escroiz, qui tel noise fist
Qu'i[l] li fu avis que cheïst
La chapelle et debrisast toute.
Une noire main jusqu'au coute
S'aparut derrieres l'autel,
La chandoille qui ardoit cler
Estaint, isi qu'i[l] n'i vit goute.
Percevaux, qui s'antante ot toute
A Dieu et a ce qu'i[l] creoit,
Que riens fors Dieu n'i antendoit,
En son cuer molt se merveilla
De ce qui est avenu la;
Mais por ce ne fu esbaïs.
Pieç'a qu'il eüst esté pris,
S'an mal eüst s'antencion;
Car plus annïeuse prison
Que il n'avoit illuec eüe
Avoit il mainte foiz veüe,
Mais seurs est plus que nus hom.
Clarté se de la lune non
Ne vit, et ce vit il la fors,
Car il ne vit antor lou cors
Ne plus que feïst an un puis.
Illueques ne demora puis,
De la chapelle s'an torna.
Et bien mïenuiz aproicha,
A son cheval vient et si monte,
Dieu prie que de mal ancontre
Le gart par sa grant seignorie.
Tost a la chapelle esloignie
Et l'arbre ausis, don je vos dis.
En son coraige est molt pansis
Des mervoilles qu'il a veües,
Qui li estoient avenues.
Chevauchant vet an tex pansees,
Tant que deus voies a trovees
Et un haut chesne bel et grant;
Et erbe fresche verdoient
Ot par desoz longue creüe.
Descenduz est sanz atendue,
S'osta lou frainc a son destrier;
Pestre lou lait et refroidier
Tant que li jors fu clers et biaux.
Adonc est montez Percevaux
Et chevaucha la matinee
Par la forest anrosinee,
Et li solaux reluisoit cler.
Un grant cor a oï soner
Trois moz molt haut, a grant aleine.
Quant il l'oï, ne li fu peine,
Por ce que le viaut ancontrer.
Donc reconmance a escouter,
S'oï soner un moi[e]nel
Trois moz, ausins com un apel.
Il ne set que ce senefie,
Mais tant a erré vers l'oïe
Dou cor qu'il vit que chiens venoient,
Qui un grant sengler achaçoient;
Et quatre veneor aprés,
Qui le sivoient a eslés
Seur chaceor[s] bien atornez.
Percevaux est ancontre alez,
Molt hautemant les salua.
Li uns d'aus a lui s'aresta,
Demanda li ou il aloit.
Percevaux dit que il queroit
La cort au bon Roi Pescheor.
"Par Damedieu lou Crïator,
Fait il, nos somes tuit a lui;
Et se vos trespassez ce pui
Qu'a vos deus iauz veoir poëz,
Desoz cel arbre troverez
La salle et la tor bataillie;
Il n'i a que liue et demie."
Cil s'am part atant et s'an vet,
Et Percevaux grant joie fet
De ce qu'il a oï novelle.
Lors vit venir une pucelle,
Qui droit ancontre lui venoit;
Molt richemant vestue estoit
D'un samit ynde a fleur d'argent.
Sus un grant palefroi baucent
Seoit tote desafublee,
Mais n'avoit pas sa bande ostee;
Molt iert sa biauté fine et pure,
Chevauchant venoit a droiture.
Lués que Percevaux l'ancontra,
Molt hautemant la salua
De Dieu qui onques ne manti.
Et la pucelle respondi:
"Sire, il vos doint joie et honor.
Car me dites or par amor
O vos annuit ostel eüstes,
Et s'an ceste forest jeüstes."
-"Certes, fait Percevaux, amie,
Je ne vos mantiroie mie;
Tote annuit jui an la forest."
Lors li conte sanz nul arest
De l'arbre et de la grant clarté;
Et conmant il avoit esté
En la chapelle ou iert li cors
Dou chevalier qui estoit morz,
t conmant il an iert issuz
Et a son cheval revenuz;
De la clarté et de l'escrois
Et de la main o les noirs dois,
Qui le cirge estaint maintenant,
Dont n'i remest clarté luisant
Ne tant ne quant an la chapelle.
"Certes, ce dit la damoiselle,
Sire, ce est senefïence
Que dou Graal et de la lance
Savroiz par tens la verité."
Lors li a Percevaux conté
Conmant l'anfant sus l'arbre vit,
Einsint jeunë, ainsint petit,
Qu'il ne cuidoit qu'il eüst mie
Ancore sa mere guerpie.
"Belle, fait il, se la reson
Me deïssiez, et l'achoison
Por quoi ne vost parler a mi,
Et conmant il s'esvanoï,
Certes molt volantiers l'orroie."
-"Par Dieu, sire, je ne porroie,
Fait celle qui molt estoit saige,
Car vos i avrïez domaige,
Se c'estoit que jo vos deïsse.
Mais Dieu ne place que ja isse
De ma boiche nule parole
Don vos me tenissiez a fole;
Car quanque vos m'avez conté
Senefie lou saint secré,
Don vos orroiz par tens novelle."
Atant s'an torne la pucelle
Grant aleüre sans targier;
Ainz ne la sot tant rehuichier
Percevaux que mot li deïst.
Et il a la voie se mist
Vers la cort au Roi Pescheor,
Tout ainsint con li veneor
Par la monteigne l'adrecerent,
Qui la voie li enseignerent.

ATANT a alé, ce m'est avis,
Que lou chastel sus l'eve asis
Puet veoir, s'an lui ne remaint.
Dou tost chevauchier ne se faint,
Parmi la porte est anz antrez;
Sergenz i vienent de toz lez,
Qui de lui firent molt grant joie.
Que vaut que vos esloigneroie?
Bien atornerent lou cheval
Et desarmerent Perceval;
Un bon mantel li afublerent,
Parmi la grant salle passerent,
Dedanz la chambre l'ont mené.
Des le tans Jude Maucabéen o. encui n.
Ne fu veüe ausint bien fete:
Elle n'estoit mie portraite,
Si come plusor chambres sont,
Car qui regardast contremont,
Si poïst veoir le celé
Tot de fin or anluminé
A estoilles d'argent petites,
Autres ovres n'i ot escristes.
Au mur d'antor ne d'anviron
N'avoit azur ne vermeillon,
Vert ne xinople ne color,
Ainz estoit covert tot antor
De tables d'or fin et d'argent.
Se li estoires ne nos mant,
Ymaiges ot an l'or asise[s]
Et molt de bones pierres mises,
Qui la chambre ranluminoient.
Tuit cil qui an la chambre antroient
Se pooient molt merveillier
Qui sot tel chose aparaillier;
Percevaux molt fort se mervoille.
Desus une porpre vermoille
Trova lou riche roi asis;
De Dieu lou roi de paradis
Le salua molt hautemant,
Et li boens rois molt doucemant
Respondi conme debonere.
Ne vos an quier esloigne fere:
Asis a lez soi Perceval,
Qui molt covoite lou Graal
A veoir, donc a eü peine;
Et la lance donc li fer saine
Verroit il molt tres volantiers.
A ce est ses cuers toz antiers,
Mais ancor ne lo voit il mie.
Li boens rois doucemant li prie
Qu'i[l] li die, ne li annuit,
O il avoit jeü annuit;
Et il li dit an la forest.
Lors li conte sanz nul arest
De la chapelle qu'il trova
Et conmant la dedanz antra;
Conmant il vit lou chevalier
Qui gisoit soz le paille chier;
De l'escrois et de la clarté,
Et dou cirge que ambrasé
Vit tout seul, que plus n'an i ot;
Et de la noire main qui l'ot
Estaint, einsint con n'i vit plus;
Et con de leanz fu issuz,
Trestout[e] l'uevre li conta.
"Sire, fait il, et par dela
La forest que je vos ai dite,
Einsint m'aïst Saint Esperite,
Trové je un petit anfant
Sus un arbre foillu et grant,
Sus une branche haut asis,
Qui lors se fu esvanoïs
Qu'il ot a moi un po parlé.
Mais ainz ne me di[st] verité
De nule riens, foi que doi vos,
Fors que dou haut Mont Dolerox;
La me dist que je troveroie
Chose que je molt ameroie.
Certes de ce me dist il voir,
G'i vi et oï mon voloir,
Car molt de mervoilles i a."
Li rois l'oï, si soupira
Et demanda se il vit plus,
Ne se de riens fu esperduz.
"Oïl, sirë; a la chapelle
Qui tant est avenanz et belle,
A un aubre grant et foilli.
De si loing conme je le vi,
Vi de chandoilles tout antor
Et par desus, que n'i ot tor
Ou chandoilles n'eüst adés.
Et si me sambla si divers
Que quant je plus i aprochoie,
Mains de chandoilles i veoie.
Et lors que je venuz i fui,
Cirge ne chandoille n'i vi
Ne plus qu'il avoit sus ma lance;
Et si n'i avoit devant branche
Que n'eusse veü coverte
De chandoilles. Parole certe,
Dist Percevaux, vos ai contee."
Li rois, qui bien ot escoutee
La mervoillë, a respondu:
"Et plus i avez vos veü?"
Dit Percevaux: "Naie, voir, sire;
Mais s'il ne vos grevoit a dire,
Volantiers vos demanderoie,
Se lou savez et je osoie,
De l'anfant que sus l'arbre vi,
Qui ainsins tost s'esvanoï.
Et quel chose senefïa
Que de branche am branche monta
Desi qu'ansonc la darrïene?
Et avant, s'il ne vos iert peine,
Dou chevalier qui ert ocis
Et dedanz la chapelle mis,
Et de l'arbre et des chandoilles,
Sire, qui les paroles voires
M'an diroit, voir, liez an seroie;
Et si avroie molt grant joie,
Qui tout lou me vorroit conter."
Lors se tut, si prist a panser.
Li rois li dist: "Bien lou savroiz,
Mais un petit ainz mangeroiz;
Si an seroiz plus liez assez,
Q'annuit avez esté lassez."
Les tables fist metre li rois
Qui molt iert saiges et cortois,
Si sont asis li chevalier.
Li rois fist Perceval mangier
An s'escuielle prop[r]emant.
N'orent gaires sis longuemant,
Quant une pucelle plus blanche
Que n'est la nois desus la branche,
Fors d'une chambre droit s'an vint;
Le Saint Graal an sa main tint,
Par devant la table passa.
Gaires aprés ne demora
C'une autre pucelle est venue,
Ainz plus belle ne fu veüe,
Vestue d'un dÿapre blanc.
La lance portoit qui lou sanc
Par ansonc le fer degoutoit;
Et uns vallez aprés venoit,
Qui portoit une nue espee
Qui par mileu iert tronçonee
An deus moitiez sanz nul mantir.
Sus la table la mit gesir
A un coron devers lou roi.
Percevaux iert an grant esfroi,
Molt li est grief li conmanciers;
Ne set que demander premiers,
Ou dou Graal ou de la lance,
Ou de la nue espee blanche
Qui par mileu estoit brisie.
Li rois de bien mangier li prie,
Molt l'an semont, molt l'an argüe.
Et la pucelle est revenue
Qui lou Graal tint an ses mains,
Qui tant est glorïeux et sains;
Aprés revint celle o la lance.
Percevaux vers lou roi s'avance,
Si li a dit: "Biau sire chiers,
Par foi, j'orroie volantiers
De ce Graal la verité,
Qui par ci a deus foiz passé;
Et de la lance ausint qui seine,
S'il ne vos iert travaux ne peine,
Cui an an sert et qu'an an fet.
Et quant ice m'avroiz retret,
Si me redites de l'espee
Qui par mileu est tronçonee,
Et se jamés sera refete,
An champ ne am bataille traite."
Li rois li dist: "Biaux doz amis,
Molt grant chose m'avez requis,
Mais tout le voir vos conterai.
De l'anfant primes vos dirai,
Car ce est au conmancemant.
Saichiez tres bien certenemant
Que ce estoit chose devine,
Et si vos ot an tel haïne,
Por les granz cruminaux pechiez
Dont vos estïez anteichiez,
Que ne vos vost respondre rien.
Mais une chose saichiez bien,
Que grant haïne vos mostra
Quant de branche am branche monta
Dou grant aubre desi anson.
Si vos an dirai la reson,
Biaux douz amis, ce dit li rois
Qui molt est saiges et cortois:
Quant Diex ot primes fait le mont
Et toutes les choses qui sont,
Oisiaus, poissons, bestes sauvages,
Si leur establi lor usaiges:
Que tuit vers terre garderoient
Et tuit lor vïende querroient.
Home ne vost pas einsint fere,
Ainz li leva haut le vïaire
Por esgarder la grant hautesce
Dou firmamant, et la richesce
Dont Damediex anlumina
Trestout le mont quant l'estora.
Et por ce qu'i[l] li sovenist
De celui qui ainsis le fist
Si biau, si jent, samblant a lui,
Onques nou vost fere a autrui
Sambler de forme s'a lui non.
Or l'an randent tel guerredon
Que dou tot ses conmanz esloignent
Et au[s] pechiez faire se joignent.
Li anfes qui de l'arbre ala
Et vers lou ciel amont monta,
Vos mostra par senefïence
Que haut el ciel sanz atandance
Devez panser au Crïator,
Que la vostre ame au chief dou tor
Mete dedanz som paradis;
Que longuemant, biaux doz amis,
Vos estes mellez de follie.
Molt par est fox qui Dieu oublie
Por conquerre pris terrïen,
Dont l'am pert l'annor et le bien
Que Diex a ses feaus promis.
De l'arbre qui est si espris,
O vos veïstes les chandoilles
Que vos tenez a grant mervoilles,
Et de la chapelle et dou cors
Dou chevalier qui estoit mors,
De la lance ne dou Graal
Ne m'orroiz conter bien ne mal,
Devant que vos mangié avroiz
Et un petit haitiez seroiz."
Atant a laissié lou parler.
Li rois ne l'e[n] vost plus conter
An nule guise a celle foiz.
Percevaux estoit si destroiz
Qu'il ne manjoit ne ne bevoit,
Et li boens rois lou semonoit
De mangier molt tres doucemant.
Percevaux pansoit duremant,
Et nequedant au roi a dit:
"Sire, se Damediex m'aït,
A tout le mains de ceste espee
Qui a ceste table est posee,
Orroie je molt volantiers
Ancor ainçois que li mangiers
Fust trespassez, je vos di bien;
Se je ne cuidoie que rien
Vos nuisist et grevast a dire."
Li rois li a dit: "Biaux douz sire,
Tout sans atargier vos dirai
Qanqu'i[l] vos plait, et conterai
De ceste espee la reson:
Se ç'avenoit [qu']aucun prodom,
Qui plains fust de chevalerie,
Loiaux de foi et sans boisdie,
Qui Dieu cremit et Dieu amast,
Et qui sainte eglyse anorast
Que Diex apelle s'espousee,
S'il tenoit an sa main l'espee,
Ne cuit que gaires demorast,
Por que les aciers asamblast,
Qu'elle ne fust manois sodee.
Et vez ci devant vos l'espee,
Si vos pri que vos la preigniez
Et les deus pieces rejoigniez.
Puis vos conterai la novelle
Dou chevalier de la chapelle,
Et aprés dou riche Graal
Et de la lance au fer roial,
Et de tout ce que vos vorroiz.
Ja mar de riens an douteroiz,
Que vos n'oiés les avantures
Qui ont esté crïeus et dures
Et pesanz et desmesurees.
Quant elle[s] vos seront contees,
A grant mervoilles lou tendroiz.
Mais je vos pri que vos metoiz
Premiers vostre main a l'espee,
Qui par vos iert, ce cuit, sodee."
Percevaux dit qu'i[l] le feroit,
Mes si preuz ne si bon n'estoit
Qu'i[l] la peüst mie soder.
Les pieces prist a rajoster,
L'un[e] a l'autre delivremant,
Et li aciers ansamble prant
Si bellemant et si a droit
Que lou jor qu'elle faite estoit
Ne sambla estre plus novelle,
Ne miauz forbie ne plus belle;
Mais que tot droit an la jointure
Fu remese une creveüre
Petitet[e], non mie granz.
Li rois qui est cortois et frans
Li dist: "Biaux sire, or m'escostez;
Vos estes molt d'armes penez,
Au mien espoir, et bien le sai.
Mais a ce que prové vos ai,
Se je molt bien qu'an tot le mont,
De trestoz ceus qui ore i sont,
N'a nullui qui miauz de vos vaille
Ne an estor ne am bataille;
Mais quant ce iert qu'avroiz tant fet
Que Damediex doné vos et
L'anor, lou pris de cortoisie,
De sens et de chevalerie,
Que nos puissons dire a estrox
Que li miaudres soiez de toz
De totes les hautes bontez."
Percevaux est si trespansez
Que il ne set qu'il puisse dire,
Mais tant parfondemant sopire
Que tuit s'am pueent merveillier
Cil qui seoient au mangier.
Li rois lo voit, grant joie an a,
Ses deus bras au col li gita
Conme cortois et bien apris;
Puis li a dist: "Biaux doz amis,
Sire soiez de ma meson.
Je vos met tout an abandon
Quanque je ai, sanz nul dongier;
Et des or vos avrai plus chier
Que nul autre qui jamés soit."
Atant revint cil a esploit
Qui l'espee avoit aportee,
Si l'a prise et anvelopee
An un cendal, si l'am reporte;
Et Percevaux se reconforte.