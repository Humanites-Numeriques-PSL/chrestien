GALERAN DE BRETAGNE 
 [...] 
Haulx homs courtois, vaillans et sages, 
D'assés pou d'ans est ses aages ; 
S'est bons chevaliers et hardiz, 
Loyaux, sans ire et sans mesdiz. 
Ces graces ot li chevaliers. 
Assez en eüt sa moulliers 
Se ne fust mautalent et ire, 
Qui souvent fait a plusieurs dire 
Mainte folie et maint oultrage. 
La dame estoit de hault parage, 
De roys et de contes extroicte ; 
Si l'ot nature a droit pourtroicte, 
Car elle estoit, en tous avis, 
Bien faicte de corps et de vis, 
Blonde com or. Et la char blanche 
Avoit com nef qui chiet sur branche ; 
En la face ot coulleur vermeille : 
Mais rose ne s'i apparaille, 
Tant soit a toute la rousee. 
S'el ne fust d'envie embrasee 
Aucune foiz par desraison, 
De Gadres jequ'en sa maison, 
Ou mainte vaillant en est nee, 
Ne manoit dame si senee 
Ne si bien parlant, a m'entente. 
Elle avoit non madame Gente, 
Si ressembloit le nom le corps, 
De tant com en en voit dehors ; 
Mais ne pouoit entrer dedens : 
N'avoit fors ou vis et es dens 
Et ou parant li nons sa force. 
Gente se fist nommer l'escorce, 
Et gente et belle est a devise ; 
Mais le cuer ot sans gentillise. 
De son non ne doy plus parler, 
Car el faisoit trop tost aller 
Le cheval de sa langue e courre, 
Que nulz ne lui povoit rescourre 
Quant elle estoit en haulte alaine : 
S'en est tenue pour villaine. 
Jenne fut, si n'ot filz ne fille. 
Trop parler destruit et aville 
Ceulx qui veulent a hounour vivre ; 
Par trop parler semble l'en yvre 
Et acquiert l'en souvent haÿne ; 
Maint ennuy et mainte ruÿne 
Vient au mesdisant ains qu'il muyre. 
Sagement met Damedieu cuyre 
Les oultrages qui davant viennent 
Aux oultrageulx qui ne se tiennent 
D'ouvrir la bouche en villennie. 
La dame en deut estre honnie, 
Si comme aprés dire m'orrez. 
Son mary ot non Brundorez, 
Ainsi com li escripz le nomme ; 
De sa meignee ot ung prodomme 
Et de son conseil moult long temps, 
Qui estoit appellé Matens, 
Ausques preuz d'armes et hardiz ; 
N'estoit villains n'en faiz n'en diz, 
Ne vantierres ne mesdisans 
N'a povre homme fel ne nuysans : 
S'ot en li mainte bonne grace. 
Jenne femme avoit, qui la face 
Portoit de fresche couleur tainte ; 
De corps fut belle et de cuer sainte, 
Sans villanie et sans ordure ; 
De nulle folie n'ot cure, 
Ains est de bonne renommee ; 
En son baptesme fut nommee 
Marsile par nom, ce me semble. 
S'ot eü deux enfans ensemble, 
Varlez jumiaux de grant biauté ; 
Adés garda sa loyaulté 
Vers Dieu et vers son mariage 
Com bonne dame preuz et sage, 
Si ne la tint nulz pour villaine. 
Envie en ot la chastellaine ; 
Quant tous cil qui la cougnoissoient 
Par grant hounour la cherissoient 
Pour son sens et pour son acueil, 
Gente, qui fut plaine d'orgueil, 
Ne pouoit de li chose oÿr 
Qui la peüst faire esjoÿr, 
Et Brundoré moult lui nuysoit, 
Qui tous les biens de li disoit 
Et de son baron autresi, 
Si qu'a bien pres que n'en yssi 
De son sens, telle heure fu ja. 
Mais elle repost et chanja 
Son maltalent par mainte foiz, 
Quant la loyauté et la foiz 
De Marsile, et li duy enfant, 
Qui tant furent bel et vaillant, 
Li furent moustré par parole. 
Envie, qui le monde afolle 
Et le mehaigne et le blesce, 
A mis premiers en sa destresse 
Clers et moines, bourgeois, villains, 
Et chevaliers et chastellains, 
Evesques, abbés, roys et contes : 
Mais oncques ne conta nulz contes, 
Tant oÿssiez nulli conter, 
C'om peüst envie donter 
Qui cuer de femme a la foiz prent ; 
Quar, quant elle voit et aprent 
Que sa voisine est plus amee, 
Plus vaillant et plus acesmee 
Ou plus belle et a meilleur tesche, 
Lors frit elle ou art comme mesche ; 
Dont elle est iree et doulente 
Quant on la loue ou l'en la vante 
Et lors commence elle a trouver 
Qu'elle lui pourra reprouver. 
Ceste envie ot madame Gente. 
Longuement a mise s'entente 
A trouver les moz et cuysans 
Dont tenue soit pour nuysans 
De par Marsile, en arramie, 
Qui bien cuidoit estre s'amie. 
Ne s'aperceut encor de rien ; 
Tant a en li doulceur et bien 
Que tout son service promet 
A la chastellaine et soubzmet 
De tout en son commandement, 
Pour faire tout oultreement, 
S'elle oncques puet, sa voulenté. 
A l'Ascencion, en esté, 
Qu'on appelle sollemnel feste, 
Voulst tenir court riche et honneste 
A ce temps Brundoré li gens. 
S'ot mandé chevaliers et gens 
Ou il avoit assez de biens. 
De son houstel jusques Orliens 
N'a remés barons qui riens vaille, 
Dame ne pucelle qui n'aille 
A la court Brundoré le fort. 
Moult y ot joye et grant deport ; 
Si les festoia sans dangier, 
Et quant ce vint aprés mengier, 
Aprés mengier tous s'assemblerent 
La ou dames les appellerent, 
Ça dix, ça quinze et ça vint. 
De maintes choses leur convint 
Parler et deviser ensemble, 
Tant qu'ilz parlerent, ce me semble, 
Des enfans Maten et Marsile, 
Que plus biaux n'ot en nulle ville 
Ne plus sages de leur aage. 
Ceste parolle mist la rage 
Ou cuer Gentin la chastellaine : 
Puis a parlé comme villaine 
Et dit : « Sire Maten, beau sire, 
Moult doit proudoms avoir grant ire, 
Qui sa femme a pour son delit 
Et il voit qu'ell'a a ung lit 
Deux enfans ; car ce ne puet estre, 
Que ja nous die clerc ne prestre, 
Que femme ait ja ventre chargié 
De deux enfans, s'avant pechié 
N'a a deux hommes et allé. » 
Brundoré en a avallé 
Le visaige a terre de honte, 
Pour le let dit et le fol conte 
Que Gente dit par grant mençonge : 
« Seigneurs, fait il, ma dame songe : 
Ja vous diroit moult d'aventure, 
S'elle congnoissoit la nature 
Des choses que clers ont aprises, 
Qui a ce ont leurs estudies mises, 
Qui sçavent les secrez des femmes 
Mieulx qu'elles, ne n'est pas diffames. » 
Leans n'ot ne homme ne femme 
Qui ait ouÿ parler la dame 
Qui moins ne l'en prisast assez ; 
Et quant li jours fu trespassez 
Ou demain, fu la court esparse. 
Marsile, qui voulsist estre arse 
Mais que saulve y eüst s'onnour, 
A fait son baron au seigneur 
Si courtoisement congié prendre 
Que nulz ne l'en povoit reprendre, 
Ainz s'en départi comme amis ; 
Dont se sont en leur chemin mis 
Et revenu en leur maison, 
Qu'oncques puis pour nulle achoison 
Maten Brundoré ne servi, 
Quar sa femme l'ot desservi. 
Brundoré demoura honteux 
Quant il vit qu'il ne ses hostieux 
Ne pot Maten a lui retraire. 
Moult est langue folle qui taire 
Ne celer ne puet son mahaing, 
Qu'elle n'en vient a nul gaaing, 
Sy y pert cil qui honte doubte. 
Ceste villanie fut toute 
Deux ans de plurieus oublïee, 
Tant que la dame fu lïee 
Et ensainte de Brundoré. 
Souvent li ot Marsire ouré 
Que Dieu mourir ne la laissast 
Jusques tant qu'elle s'apensast 
Et repentist de la folie. 
Dieu qui nul oultraige n'oublie, 
Qui pecheürs sagement bat, 
Au chief de neuf moys jus a bat 
Celle qui ot empli son temps, 
Qui moult fu puis en grans pourpens 
Et qui puis pour folle se tint. 
Une sage femme detint 
Et deux pucelles avec li, 
Que que sa douleur l'assailli, 
En sa chambre priveement ; 
N'i voult souffrir acointement 
Fors de ceulx qui li sont privees ; 
Or sont a bon port arrivees : 
Quant servir en gré la vouldront, 
Assez gaaigner y pourront. 
Et la dame est en saulve nef, 
Car Dieu lui envoie sa clef 
Qui de la chartre la defferme 
Ou ensaintes griefment enferme. 
Hors est la dame de peril 
Qui liee fust s'elle eüst fil, 
Mais elle en oit autres nouvelles, 
Car la nutriere et les pucelles 
Li dient : « Dame, ne savez ? 
Deux jumelles filles avez : 
S'en devez Dieu gram guerredon, 
Quant il vous a donné tel don 
Qu'il vous a delivree a joye. 
Gente de rien ne s'en conjoye 
Quant elle oit ce, ainz chiet pasmee ; 
Au revenir s'est hault clamee 
Cent foiz desloyal et chetive : 
Ce li poise quant elle est vive : 
« Lasse, fait elle, or suis je morte : 
S'or s'esbahist et desconforte 
Mon cuer, n'est mie desraison, 
Qu'or est venue la saison 
Ou m'esconvient a honte vivre. 
Plus cruieuse fui je que guivre 
Plaine de folie et d'oultrage, 
Quant une dame preuz et sage 
Laidi l'autre an par ma grant ire 
Et ce que femme ne doit dire 
Li diz. Or m'en est mescheü. 
Bien l'aperçoy, bien l'ay sceü 
A la honte que Dieu me donne, 
La langue qui trop s'abandonne 
Au mal parler tue maint homme ; 
Car langue occist, par langue assomme 
Pere le fil et filz le pere ; 
L'en dit tel chose qu'en compere, 
Dont mieulx vauldroit soy atenir. 
Lasse, que pourray devenir ? 
Com suis tournee a grant hontage ! 
Or suis je pute sans putage, 
Car mon corps ou pechié n'a coulpe. 
Ce fait ma langue qui l'encoupe : 
Mais ce faiz je qui la deüsse 
Chastïer, se mesure eüsse. 
Si ay vers moy a tort mespris ; 
Pour autruy m'ay tolu mon pris 
Qui je cuiday tollir le sien, 
Mais je m'en ay tolu le mien : 
Si me feray de ce mescroire 
Dont l'en ne me voult l'autre an croire. 
Je diz Maten le chevalier 
Que li homs devoit sa moillier 
Conter avec les desloyaulx, 
Qui deux enfans avoit jumiaux ; 
Ce diz je par ma desmesure : 
Si m'en feray faulce ameture 
Traire a moy, si est mien le fait : 
Meffaicte seray sans meffait. 
Tel los a qui ainsi se venge. » 
De ce qu'elle ainsi se ledenge 
La conforte moult la ventriere ; 
A paine la puet traire arriere, 
Comment qu'elle y mette deffence ; 
Tant que la dame se pourpence, 
Que qu'elle se demente et veille, 
D'un hardement, d'une merveille 
Que elle veult faire entreprendre : 
Ja ne laira pour nul reprendre 
Ne pour blasmer que nul li face. 
Si mate com elle ot la face 
Et ainsi com elle ot vain cuer, 
Dist a la ventriere : « Ma suer », 
Et aux pucelles : « Mes sereurs, 
Ma folie et ma grant ireurs 
Et ce que nulle femme ou monde, 
Au moins pou, n'est d'oultrage monde, 
M'a toute lïee et sousprise ; 
Li anuiz qui m'a entreprise 
M'a a double douleur livree ; 
Je cuiday estre delivree : 
Non suis, quar n'est mie delivre 
Du tout qui a honte se livre, 
Et si j'y ay mon corps livré, 
Dont ay je le cuer enyvré. 
Si vous en appel et conjur 
Et je sur le corps Dieu vous jur 
Que, si vous celez mon affaire 
Et vous voulez mon conseil faire, 
Grant preu y avrez et grant aise. » 
Celles dient qu'elle se taise, 
Car elles feront son vouloir, 
Si leur pouoir y puet valloir. 
Lors l'asseürent par leur foiz. 
Puis dit la dame a celle foiz : 
« Or toust, damoiselles, allez, 
Galet mon sergent appellez : 
Qu'il vienne a moy parler errant ! » 
L'une d'elles y va courant, 
Si l'a tant quis qu'elle le trove, 
Puis dit que sa dame le rueve 
A li venir, et cil y va ; 
Gesant a douleur la trova : 
S'en fu maz, si comme il devoit. 
Quant la dame venu le voit, 
Si li dist : « Galet, or m'escoute : 
Tu scez moult bien que je suis toute 
Preste adés de toy avancier 
Et de ton bien croistre et haulcier ; 
Si t'ay donné maint riche don : 
Or t'en demant le guerredon, 
Par si que grant preu t'en vendra ; 
Ja nulz tollir nel te pourra, 
Mais que tu facez mon vouloir. 
- Dame, si je vous puis valloir, 
Ce dit Galet, je vous vauldroy, 
Et quancque je faire pourray 
Pour vous, dame, n'en doubtez mie, 
Feray com pour dame et amie, 
Et com cil qui est sans faintise 
Tous aprestez en vo service : 
De ce soiez asseüree 
Voir. - Or suis je beneüree, 
Dit la dame, Galet amis, 
Quant si t'es en mon vouloir mis. 
Or entens donc ma priveté. 
Il advint l'autre an en esté 
Que mon seigneur tint court moult riche ; 
Ce jour nel tint on mie a chiche, 
Qu'assez de biaux dons y donna. 
Maten sa femme y amena 
Et maint autre la soue o li. 
Adonc li diz je grant ennuy, 
Ma langue mist hors ma pencee. 
Or est la honte renversee 
Sur moy, quar bien l'ay desservie. 
Par mon orgueil et mon envie 
Diz lors que nulz homs ne devoit 
Sa femme hounourer qui avoit 
Deux jumiaux eü en ung lit : 
Forfaicte estoit d'autre delit. 
Marsile a tort en ledengeay. 
Or me puet l'en, pour ce que j'ay 
Deuz enfans eüz orendroit, 
A forfaicte tenir par droit. 
Lors que mon seigneur le savra, 
Ja mes fiance en moy n'avra, 
Ainz dira que j'ay folïé. 
Puisque je te sens alïé 
Si joint et si privé de moy, 
Je te commant et si te proi, 
Comme mon homme et mon sergent, 
Que tu preignes ce mien enfant 
Et loing l'emportez toust de cy ; 
Si le laissez, par ta mercy, 
Sagemens en aucun destour, 
Dont ja mes n'ait ça son retour, 
Tant soit escreüz ne nourriz. 
N'en veil mie que mes mariz 
Me tiengne a meffaicte de rien ; 
Et je feray cest autre bien 
A ese garder et nourrir. 
Galet, garde le de perir, 
Qu'il ne voise a mal par tes mains ; 
Laisse le a plain ou boys au mains 
Ou gens voisent par aventure. 
Pour bien fournir sa nourreture 
Sera richement adournez, 
Que ja n'en sera destournez 
Qu'il ne soit nourriz a grant feste. 
Galet, escheve le de beste, 
De villain lieu et perilleux, 
Que lyon ne l'occie ou leux, 
Tigre ou ours ou liepars ou chiens ; 
Met le en lieu qui soit prochiens 
D'aucun recet ou l'en le truisse, 
Si que par deffaulte ne puisse 
De gens perir ne de besoigne. 
Or t'en ay je conté m'essoigne. 
- Dame, ne soiez plus en doubte, 
Ce dit Galet, quant je sçay toute 
Vo voulenté. Faicte sera, 
Pour nulle rien ne demourra 
Que li enfenz ne soit portez ; 
Or ne vous en desconfortez, 
Que j'en telle terre le port 
Ou il n'avra peril de mort, 
Ne ja mes n'en orrez parolle. 
Mais une paour me violle, 
Qui le cuer me bat et tourmente, 
Que le voustre ne se repente, 
Car cuer ne puet au loing mentir ; 
Si vous venez au repentir, 
Tost me ferez aprés occire. 
 [...] 
Nel dy pas pour moy excuser, 
Que je ja vueille refuser 
Ce que vous m'en avez requis. 
- Tu as tout mon pouoir conquis, 
Galet, si Dieux m'aïst a l'ame, 
Ce li a respondu la dame, 
Ja de moy n'en seras haÿs. 
Onques n'en soies esbahiz, 
Mais porte l'en seürement. » 
Galet li respont erraument : 
« Or tost doncques de l'atourner, 
Que sempres m'en puisse tourner 
Encor anuyt ou premier somme, 
Que je ne puisse femme n'homme 
Trover veillant qui me congnoisse. » 
Et celle d'atourner s'angoisse. 
Toust fait la dame appareillier 
Draps pour l'enfant couchier, tailler 
Souefs et delïez de lin. 
S'a fait traire d'un sien escrin 
Ung oreillier bel a devise, 
Que lui ot envoié de Frise 
Aude la roÿne sa seur. 
En la toille ne mesist fuer 
Nuls qui la veïst ne prisast, 
N'en l'oreillier souef ou tast, 
Car entour avoit maint bouton 
Qui ne sont mie de leton 
N'or ne argent n'autre metal, 
Ainz furent pierres par igal 
Toutes roondes precieuses ; 
N'i servoient mie d'oiseuses, 
Qu'elles furent de grant bonté 
Et belles com beau jour d'esté ; 
S'ot aux cornes quatre rubiz 
Que n'achatast Turs n'Arrabiz ; 
Ou drap n'ot soie ne fil d'or ; 
Nul ne trovast pour nul tresor 
Son pareil, tant le sceüst querre ; 
Car fait ne fu n'en ciel n'en terre 
N'en mer, ne ne le tyssy nulz ; 
Mais sur ung arbre d'ebenus 
Le firent oysel a leurs becs ; 
Telle est leur nature qu'adés 
Font a leurs ouefs courtine et voile, 
Si com yraigne fait sa toille ; 
Mais la couleur est decevans : 
Ja ne serez si parcevans 
Qu'il ne se moustre a vostre advis 
Pour noir, pour blanc, pour vert, pour bis, 
Pour vermeil, pour jaune, pour inde ; 
S'en fu la plume prise en Ynde 
D'un oysel qu'on clame fenis : 
C'est ung oysel par qui ja nis 
N'est fait que d'un seul, ce me semble, 
Car estre n'en puet q'un ensemble ; 
Li oreilliers grant odeur rent : 
Espice nulle ne s'i prent, 
Ne giroffle ne garingaus, 
Tant soit de nouvel prins es gaus 
D'Eüfrates ne de Tygriz. 
Ung pliçon appareillent gris, 
Pour ens envelopper l'enfant 
Et en ung petit bers non grant 
Ont fait son lit a grant devise. 
En ce bers fu puis Anfelise, 
Seur au roy Thibault de Candye, 
Petite et aletant nourrie. 
A sa fille l'ot chier la dame ; 
Cler et luysant fu comme flamme 
Et fut des coustes d'un poisson, 
Et les cornes furent en son 
D'un cler yvyere ouvré par art ; 
La couleur d'or y luist et art, 
Et li lïens en est de soye 
Que la dame ot ouvré a joye, 
Que qu'ell'estoit griefz et pesans. 
Puis fait mettre cinq cens besans 
En une conroie et lïer, 
Que cil avra pour son loyer 
Qui premier trouvera l'enfant : 
Du nourrir sera plus en grant. 
Si l'ont dessouz le chevet mise. 
Chose n'est mieulx faicte a devise. 
Avec l'avoir y met on el : 
Une poignee de blanc sel ; 
Et l'ont mis en une aulmosniere 
Pour moustrer toute la maniere 
De l'enfant qui nouvel est nez, 
Qu'il n'est mie crestïennez 
Ne n'a receu uille ne cresme : 
Par le sel avra le baptesme, 
Quant l'en en savra le couvine. 
Pour tesmoinage de l'orine, 
De la gentillesse a l'enfant, 
A fait la dame ung escrin grant 
Ouvrir et ung chier drap hors traire, 
Qui n'est mie de povre affaire 
Ne de villain, mais de hault euvre ; 
Car celle l'ot fait, qui bien euvre, 
De fil de soie et de fil d'or : 
C'est Gente la belle au chief sor, 
Qui la langue ot mise en errour. 
Du roy Floire et de Blancheflour 
Y ot la vie, d'une part, 
Tissue par merveilleux art, 
Toute la vie des amans ; 
Oncques Françoys ne Alemans 
Ne vit chose plus beau pourtrete 
Que ceste estoit que Gente ot faicte. 
D'autre part fut toute la vie 
Comment Helene fut ravie, 
Que Paris emporta par mer, 
Par l'outraige de trop amer. 
Je vous devise auques briefment. 
La dame ot tout si soutieument, 
Com celle qui bien en pensa, 
Ouvré, qu'onc rien n'y trespassa. 
Ceste moitié de drap fu riche, 
Et l'autre ne fu mie chiche, 
Ainz fu plaine de grant valeur, 
Pourtraicte de fuille et de flour, 
De fil d'or et d'autre couleur 
Qui reluisoient comme jour : 
Il n'est belle fleur ne bien faicte 
Qui ne fust ou quartier pourtraicte. 
En l'autre quartier avoit Gente 
Ouvré par tres soultive entente, 
Par delïez et soultiz trais 
Les douze moys de l'an pourtraiz ; 
Encore en ce quartier ot Gente 
Les eslemens par grant entente 
Pourtraiz de soye et de fil d'or, 
Le ciel, le feu luysant com or, 
L'eaue et la terre avec partie 
De ce dont Dieu l'avoit garnie ; 
Toutes merveilles y avient, 
Plus beau drap querre n'esconvient, 
Mieulx tyssu, plus long ne plus lé ; 
Ploié l'ont et envelopé 
Et mis en ung drap de samit ; 
Soubz le chief a l'enfant petit 
L'ont par le gré la dame mis : 
Ou qu'en le let, s'il n'est maumis, 
Bien pourra l'en du drap veoir, 
L'enfant est né de grant pouoir. 
L'enfant demande aprés la mere 
Qui plaine est de doulceur amere 
Et qui porte let en fiole ; 
En plourant le baise et acolle, 
Et met sa memelle en sa bouche : 
Si ressemble l'arbre et l'escorche 
Qui dehors verdoie et flourist 
Et par dedens meurt et pourrist, 
Que la mouele est seiche et vaine : 
Ou cuer n'a mie la fontaine 
Le let que li enfans alecte, 
Puis que pitié en est hors traicte 
Et que nature entierement. 
Donc puis je dire vraiement 
Qu'elle porte let en fiole, 
Puis que pitié n'a tendre et mole ; 
Nuls ne la doit mere clamer, 
Puis qu'elle porte let amer. 
- Ainz est doulx, amer n'est il mie, 
Puis qu'elle se moustre a amie 
Vers l'enfant, par l'aournement 
Dont elle l'a si richement 
Atourné, comme mere entiere. 
- Ce est mençonge, quar la chiere 
N'est mie du cuer qu'elle moustre ; 
Dont la doit l'en appeller monstre, 
Car elle pert le non de mere 
Quant el porte mamelle amere 
Et devient marrastre et estrie. 
Elle allette l'enfant qui crie ; 
Aprés le fait ou bers couchier 
Et puis lïer du lïen cher ; 
Com pour porter est atournés. 
Galet qui s'en estoit tournez 
Ot toust apresté son cheval 
De frain, de sengles, de poitral, 
De selle et de nouveau pennel ; 
S'ot une housse de burel 
Et coustel et espee ceinte. 
Quant il vit que la nuyt vint teinte, 
Que li aers fu ausques occurs, 
Est en la chambre tout seürs 
Entrez, que n'y vit hom ne femme ; 
Et quant venu le voit la dame 
Si li a dit : « Galet, or monte ; 
Or te peine d'ouster ma honte ; 
Aies pour Dieu de moy mercy ; 
Monte tost, si t'en va de cy ; 
Li enfans est tous aprestez. » 
Cil est sur le cheval montez, 
La ventriere l'enfant li donne. 
La mere tantost s'abandonne 
A duel demener et a braire ; 
Nulz ne vit mais si grant duel faire 
Ne si fort com elle demeine. 
Nature a droit point la ramaine, 
Qui mettre li fait l'enfant jus ; 
Mais Honte ra son cuer conclus, 
Qui a ce le fait raproucher 
Que l'enfant li fait rechergier. 
Et quant Galet reprent congié 
Pres que elle n'a enragié 
Le cuer de duel et de moleste, 
Car Nature la ramoneste 
A laissier sa grant felonnie. 
« Ja certes ceste villanie, 
Fait elle, ne m'ert reprovee, 
Qu'on me tiengne si a desvee 
Que je mon enfant perir face. » 
Honte, qui la retraint et lace, 
Lui refait une autre foiz dire : 
« Certes, ja pour nul esconduire 
Que je sache faire en ce monde, 
Mes ne seray tenue a monde, 
Se mon mary scet mon affaire. » 
Le cuer a plain de grant contraire : 
Lors Nature a ung point la met 
Et Honte grant mal lui promet, 
Une heure fait l'enfant descendre, 
Autre le let Galet reprendre ; 
Si s'est tant plainte et combatue 
Que Honte l'a jus abatue, 
Qui de son malice l'enorte ; 
Et Galet lors l'enfant emporte, 
Garny d'avoir et de despens. 
Celle remaint, qui ot le sens 
Villain et saisi de grant rage. 
S'en cheïst puis en grant malage. 
Or emporte Galet l'enfant ; 
S'a par le chastel allé tant, 
Si bellement, sans parcevoir, 
Qu'a tous en a emblé le voir ; 
Si ne sot l'en que il devint. 
Brundorés l'endemain revint 
De chassier ou il ot esté ; 
Si lui a ung mes apporté 
Qu'il a une fille moult belle ; 
Moult se fait lié de la nouvelle ; 
N'ot si grant joie en son aage, 
Cinq mars d'argent donne au message 
Et puis demande que fait Gente. 
Cil dit qu'elle a assez entente 
Com de si doloreux martire, 
Et Brundorés sa rene tire, 
Vers son perron s'est descenduz ; 
Ainz qu'il ait aux sergens renduz 
Ne cloche n'esperon n'espee, 
A il la chambre deffermee 
Ou Gente jut et vint au lit : 
Sans bien la treve et sans delit, 
Com celle qui trop est matee ; 
Si l'a doulcement visitee 
Et demande que elle fait. 
Celle li cele son meffait, 
El dit qu'elle cuide mourir ; 
Cil qui desire son guarir 
Et son repous lui fait puis querre 
Sages mirres par mainte terre, 
Qui la curent de son mehaign ; 
S'en ont biaux dons et beau gaaing, 
Que voulentiers leur donne et livre. 
En grant piece ne fut delivre 
La dame, ainçois guarit a peines. 
Tant sont passez jours et sepmaines 
Qu'elle fut saine et bien guarie. 
Et sa fille fu bien nourrie ; 
Si fu donnee a la Dieu loy, 
Droit en l'eglise Saint Eloy, 
Ce fut a la Roche Guyon. 
La la tint li quens de Ryon, 
Si la fist d'uile et de cresme oindre ; 
Et la contesse li fist joindre 
Son non, si l'apella Flourie : 
Le jour de la Pasque fleurie 
Ot esté la contesse nee, 
Et pour ce fu ainsi nommee. 
A grant deduit et a haultesse, 
A grant joie et a grant richesse 
Ot Fleurie sa nourreture, 
Mais sa seur fu en aventure, 
Que Galet le preuz emporta. 
Oncques nul lieu ne s'arresta 
Toute nuyt, pour mont ne pour val, 
Le bers sus le coul du cheval ; 
Et li enfans adez dormi. 
Conquis aroit maint ennemy 
Galet sans savoir son convine. 
De chevauchier adés ne fine, 
Par bruyeres, par plain, par bos 
Et par ronces et par estos, 
Tant qu'il parçoit l'aube du jour 
Et li enfans ot de sejour 
Mestier, et Galet en pensa ; 
De chevauchier tant se lassa 
Qu'il approucha d'une villete, 
A l'issue d'une brocette ; 
S'en furent espars li mesnil ; 
Galet, qui doubtoit du peril, 
En vit ung seul en my les champs, 
Clos d'espinoie de long temps 
Et d'un foussé viez et parfont ; 
Galet y entra par le pont ; 
S'a tant hurté l'uys qu'il vit clos 
Q'une femme li a desclos ;. 
Mais ce l'a fait trop anuyer 
Que elle a veü l'escuier 
Si matin entrer en son estre. 
« Frere, fait elle, que puet ce estre ? 
Qui es ? Ou vas ? Et tu dont viens ? 
- Encui avrez de moy grans biens, 
Ce dit Galet, se Dieu me voye ; 
Mais or souffrez tant que je soye 
Ung pou, dame, cy reposez, 
Et se vous du mien prendre osez, 
Tant en avrez encui sans lan 
Que mieulx vous en sera tout l'an. » 
Quant celle l'oit ainsi parler, 
Hors nel voulst mie faire aller, 
Ainz li a dit : « Descendez dons : 
Vo biau parler plus que vos dons 
Vous donra bon houstel encui. » 
Or n'a Galet mal ny ennuy, 
Quant il puet pour deniers finer. 
Il descent. Celle en fait mener 
Son cheval la ou a mengier 
Faing et avaine a sans dangier ; 
Et Galet fait lors le feu faire 
Et a mis jus l'enfant en l'aire, 
Qui de fain crie et de mesaise. 
La dame, pour ce qu'il se taise, 
De l'aleter se met en grant 
Et, ainsi com endort l'enfant, 
Le lieve et baigne doulcement 
Et le recouche nectement, 
Com celle qui bien l'a apris. 
Et Galet a ung chapon pris ; 
Pour li le tue et cuist en roust, 
Et s'ostesse li a fait toust 
Ung blanc gastel bien beluté ; 
Galet en a mengié plenté 
Et prent le vin, dont il se donne, 
Car la dame lui abandonne 
Ung tonel qu'elle a en despence. 
Quant il a mengié, si se pence 
Qu'il dormira, et puis s'endort. 
Le dormir li fait grant confort ; 
Esveillé s'est et la nuyt vient ; 
Il voit que raler l'en convient ; 
Puis remenjue a son desir, 
Et la dame ra par lesir 
L'enfant bellement afaitié ; 
Doulcement le ra raletié, 
Car vueve est, s'a petit enfant ; 
Et Galet, qui se met en grant 
Du raller, tant du sien lui paie 
Qu'elle du prendre s'en esmoye. 
Galet n'a guaires puis targié ; 
Il est monté, si prent congié 
Et le bers davant li ratourne ; 
Enz el mesnil plus ne sejourne, 
N'i let du sien riens qu'il oblit. 
Hors des villes sa voye eslit ; 
Vers les champs ne reveulst aller, 
Qu'aucun ne le puist rancontrer 
Qui le cougnoisse. Adonc s'avive, 
A une grant forest hantive 
Prent chemin, et puis point et broche. 
Tant erre que li jour aprouche ; 
Adonc yst hors de la forest ; 
Ce jour et autre deduit s'est 
Ainsi com il a fait davant. 
La voie li ala grevant, 
Et li enfans que il portoit 
Trop june, pour ce s'en doubtoit ; 
Mais Damedieu le faisoit vivre, 
Qui les siens, quant il veult, delivre 
De mort et d'autre mainte serre. 
Galet esloigna bien sa terre 
A sept journees ou a plus ; 
Si fut si atains et confus 
Du pays et du lieu lointaing 
Qu'il ne cougnut ne bos ne plain, 
Bourc ne ville qu'il voie a l'ueil ; 
Tant qu'il yssi d'un espés bruil, 
Ung jour, au point de l'ajourner ; 
Ne sot ou il peüst mener 
Son cheval, ne le cheval lui ; 
S'en ot grant ire et grant ennuy 
Et sot qu'il fu despaÿsiés ; 
Voulentiers se fust aaisiez 
Et lessast ou que soit l'enfant. 
Que que li jours aloit naissant, 
Il descendit une vallee 
Qui fu merveilles longue et lee 
Et plentureuse de tous biens, 
Que il n'y failli nulle riens 
Que cuer desire, qu'il n'y preigne : 
Car environ est la montaigne 
Qui plenté porte de tous blez, 
Et li pendans y est peuplez 
De bonnes vignes a foison, 
Qui donnent vin en leur saison ; 
Si sont li pré et li courtil 
Et li jardin bel et gentil, 
Portant fruit de mainte maniere ; 
Si court parmy une riviere 
De poissons riche et de navie, 
Dont plusieurs soustiennent leur vie 
De la gaaigne qu'ilz i font ; 
D'autre part a grant et parfont, 
Dessus la montaigne, boscage 
Ou il a maint bon porc sauvage, 
Biches et cerfs et dains et ours, 
Que chiens prennent souvent au cours ; 
Si a counins et escureuz, 
Goupiz et lievres et chevreuz, 
Qu'on prent souvent par grant atente. 
Ou val, sur la riviere gente, 
Ot bel une abbaye assise, 
Ediffïee par devise, 
De biau moustier et de dortour, 
De neuf cloistre et de refretour, 
Et de salles et de cuisines, 
De celiers, d'autres officines, 
Comme de greniers et de granches. 
De charité fu aus estranges 
A tous povres et a tous riches ; 
Vin et poisson, et char et miches 
Y avoient tous a planté, 
Qu'elle estoit de grant richeté. 
Abbaesse y ot et nonnains 
Plus de soixante et dix au moins, 
Qui toutes furent gentilz dames. 
Si sauvoient leens leur ames 
En Dieu servir et sainte Eglise ; 
Si faisoient moult biau service. 
Clers y avoit et chappellains 
Qu'on ne tenoit mie a villains, 
Mais de moult grant hounour estoient. 
Les messes par leans chantoient 
Com preudomme et saintisme prestre : 
Par eulx estoit hounouré l'estre. 
En la marche fu de Bretaigne 
L'obedience et la montaigne. 
Si l'appeloient Biausejour 
Cilz qui vivoient a ce jour. 
Car bel y faisoit sejourner. 
Galet voit tantost ajourner, 
Si s'en esmaye et desconforte ; 
Tant va qu'il vient jusqu'a la porte 
De Beausejour, et puis s'areste : 
Il dit qu'il doubteroit de beste 
Si illecques laissoit l'enfant ; 
Il garde et voit ung fresne grant, 
Vert et foullu ; si l'ot Nature 
Compassé de belle faiture 
De tout ce qu'a fresne convient. 
Galet tantost celle part vient, 
Le tronc de l'arbre voit fourchié, 
S'a le bers mis et atachié 
Sur les fourchons et puis le seigne, 
Et dit : « Enfans, par ceste enseigne 
Te puit Dieux de peril oster ! 
Je ne puis plus cy arrester 
Car le jour me haste et l'eure. » 
Il regarde l'enfant et pleure, 
Et prie Dieu que il le paisse. 
Adonc s'en va et l'enfant laisse. 
Galet a esploit s'en retourne ; 
Tost a l'enfant, que qu'il ajourne, 
Par douze lieues esloigné ; 
Tant y a mis que pourloignié 
Qu'il revient a sa dame arriere. 
Joie en a et fait bonne chiere, 
Quant el en entent la parole ; 
Galet conjoit et si l'acole, 
Et biau don li donne et presente. 
A l'enfant vueil mettre m'entente. 
Si conteray qu'il en advint. 
Jour apparu, la clarté vint 
Qui toutes choses enlumine. 
Ce jour fu l'abbaesse Ermine 
Matin levee et atournee, 
Dedens ung char encourtinee 
D'un tapiz qui fu faiz a Rains, 
Li sisiesme de ses nonnains, 
Toutes gentieus et bien loiaus. 
S'orent drap, livrez et joiaus, 
Et hernais, qu'elles orent chier, 
Fait sus sommiers mectre et chargier. 
Si ot grant flote d'escuiers. 
S'i fut ung chapelain, Lohiers, 
Que l'abbaesse moult ama. 
Oncques homs de li ouÿ n'a 
Qu'il feïst de son corps folie ; 
La maison ot toute en baillie, 
Car l'abbaesse moult le crut, 
Com celui qui ces biens acrut 
Ainçoys qu'il les meïst a perte. 
Il ot la bouche bien apperte 
A bien chanter et a bien lire ; 
N'estoit de li meilleur eslire 
Pour conseillier un desvoié : 
Tost le ravoit bien avoié 
Quant il y vouloit peine mectre ; 
Si s'en savoit bien entremectre 
De trover layz et nouviaux chans ; 
Moult fu de biaux deduiz trouvans 
Et en françoys et en latin ; 
N'est oultrageux de boire vin, 
Ne a jeun n'avoit mate chiere ; 
Il savoit toute la maniere 
De herpe, d'autres instrumens ; 
Si savoit tous les jugemens 
D'eschiés, de tables, d'autres jeuz ; 
Haux hons estoit, doulx et piteux. 
S'est mis avecques l'abbaesse 
Qui veoir aloit la contesse 
De Bretaigne, Ydein, sa sereur. 
Du conte Alibran son seigneur 
Ot ung filz eü, s'en gesoit. 
Tout le pais feste en fesoit, 
Et menoit joie : c'estoit droiz. 
Li enfans fu biaux et adroiz ; 
S'ot non Galeren en baptesme, 
Quant le prestre li donna cresme ; 
Puis s'atourna a grant prouesce. 
Lohiers le chapelain s'adresse 
Dessous le frene, si entent 
A prime dire et si atent 
Tant que le char sa dame passe. 
Si comme il dit prime a voix basse, 
Levé a en hault sa veüe, 
S'a la lueur du bers veüe 
Et la clarté que rent et donne, 
Si a ouÿ l'enfant qui gronne 
Et qui pour aletier s'esveille. 
Si l'a tenu a grant merveille ; 
Sa dame et les autres appele, 
Contee leur a la nouvelle 
De l'enfant que il a trouvé. 
L'abbaesse li a rouvé 
Qu'il li aport entre ses mains 
Le bers, ce fist le chapelains, 
Qui tout estoit par semblant nues ; 
Si le rent a sa dame lues. 
Du bers se merveille et de l'evre 
La dame, qui tantost descuevre 
L'enfant, pour ce qu'elle le voye. 
Li enfans fait semblant de joye. 
Ung ris jecte moult doulcement : 
Toutes se merveillent comment 
En terre pot faire Nature 
Nulle si belle creature. 
Tout ont revercié son couvine : 
Lors voient bien que c'est meschine, 
Mais ne sçavent qui en est mere 
Ne qui en puet estre le pere, 
Fors qu'a l'atour et a l'avoir 
Qu'il ont trouvé puent savoir 
Qu'elle est nee de hault affaire : 
Nourrir se puet richement faire. 
Le sel en l'aumosniere nueve 
 [...] 
En tesmoinaige qui enseigne 
Qu'en dont a l'enfant celle enseigne, 
Comme d'eaue, d'uile et de cresme, 
Que crestïen ont en baptesme. 
Le guelle trevent aux besans 
Qui pour l'or estoit moult pesans ; 
S'en ert li enfans nourriz mieulx. 
Puis ont le drap davant leur yeux 
Fait desploier, si ont veüe 
Par la riche ouvre et cougneüe 
La gentillesce de l'enfant, 
Et voient l'oreillier vaillant ; 
Mais nuls ne vit oncques si gent : 
Mieulx vault que se il fust d'argent. 
Quant tout ont veü et noté, 
Le chapellain de grant bonté, 
Qui tant fait de tous a prisier, 
Dit qu'on le face baptiser, 
Que s'en est li consaus plus sains : 
Il en vourra estre parains. 
Aussi dit l'abbaesse Ermine 
Qu'elle en vouldra estre marrine, 
Et nourrir faire le fera, 
A nul jour mes ne lui faulra 
Que n'ait adez riche despence, 
Qu'elle cuide bien et si pence, 
A son vout et a son conroy, 
Qu'elle est fille a conte ou a roy : 
Si pourra bien par aventure 
Guerredonner sa nourreture. 
L'abbaesse son char arreste, 
Demourer veult et faire feste. 
Sa voye laisse jusque au main. 
Atourné ot ung chapellain 
Les fons pour baptizer l'enfant ; 
Clers et nonnains y viennent tant 
Que je n'en sçay dire le nombre. 
Le chapellain bien se descombre 
Qui la baptize et tost esploicte ; 
Et la prieure beneoite 
Qui plaine fu de gentillise, 
A avec l'abbaesse mise 
Et avec le bon chapellain 
Au lever de l'enfant sa main. 
En baptesme l'apelent Fresne : 
Tel non lui donnent pour le fresne, 
Pour ce qu'elle fu surs trouvee. 
Tant s'est l'abbaesse grevee, 
Li chappellains et la prieuse, 
Q'une dame moult gracieuse, 
Qui son let a fait soustenir, 
Ont fait par bon loier venir. 
Belle dame est et preuz et sage, 
Extroicte de gentil parage ; 
Veufve femme est, et ses mariz 
Est par mortel guerre periz ; 
Si en est apovrie et nue. 
Mais or est elle bien venue, 
Qu'en li fait vestir robe neufve ; 
Et l'abbaesse toust li treuve 
Quanque il li fault, a grant foison. 
Si le fait en une maison 
Li et l'enfant manoir ensemble. 
L'abbaesse a pris, ce me semble, 
Les besans, s'en fait son vouloir ; 
Et le drap, qui tant puet valloir, 
Ne voulst elle nulli baillier ; 
Avec le bers et l'oreillier, 
Qui vault mielx de trente mars d'or, 
Sel fait repondre en son tresor. 
En ung autre bers assez chier 
Fait l'enfant lïer et couchier, 
Sur draps de lin soef et blans, 
Jusqu'el ot acompli son temps. 
Grant joie font en l'abbaïe. 
L'abbaesse point ne s'oublie, 
Mais, l'endemain, quant il adjourne, 
En Beausejour plus ne sejourne ; 
Son char refait rencourtiner 
Et sa meignee ratourner. 
Sommiers chargent, males emplissent. 
A bel atour de leens yssent. 
Avec s'en va li chapellains 
Qui n'est esbahy ne villains. 
Lors ne cessent jusqu'en Bretaigne. 
Plenté de gent et grant compaigne 
Envoie encontre l'abbaesse, 
Quant le scet, Ydein la contesse. 
A Nantes est la court planiere. 
Ydein reçoit a belle chiere 
Sa sereur, s'en a mont grant joye ; 
Li quens Alibranz la conjoie 
Et les autres nonnains aussi. 
En huit jours de Nantes n'yssi 
L'abbaesse, ains y demeura 
Pres de dix jours, si l'ennoura 
Le païs qui plain fu d'ounour, 
Par la voulenté leur seigneur 
Et par le gré de la contesse. 
Tant y a esté l'abbaesse 
Que la dame fu relevee. 
Adonc fu la feste doublee ; 
Donné y a maint riche don : 
L'abbaesse y met a bandon 
Ses joyaux de plusieurs manieres, 
Draps et tissuz, et aulmosnieres. 
Et quant la feste se depart 
L'abbaesse, qui li est tart 
De retourner, parole au conte 
Et a sa sereur, si leur conte 
Tout cen que il est advenu : 
A grant merveille l'ont tenu. 
Aprés l'abbaesse les prie, 
Com son amy et com s'amie, 
Que il lui baillent son nepveu : 
A leur hounour et a leur preu 
Le fera nourrir haultement ; 
Alibrans debonnairement 
Li et sa femme li octroye. 
Et l'abbaesse en fait grant joye 
Qui peine mect en son retour. 
L'enfant li ont a grant atour 
Alibranz livré et sa femme ; 
Avec envoient une dame 
Qui jenne est et belle meschine 
Et extroicte de haulte orine, 
Si le nourrira de son let : 
Ne veulent mie que l'alet 
Mal enseignee ne villaine. 
L'enfant a grant richesse enmaine 
L'abbaesse et bien atourné ; 
N'a guaires nul lieu sejourné, 
Mais revenu en est arriere 
Veoir Fresne qu'ell'a moult chiere, 
Et avec fait Galeren mectre. 
Moult se sçavent bien entremectre 
Des enfans nourrir les nourrices, 
Qui vestu ont grises pelices, 
Surcos et cotes d'escarlate ; 
Que l'abbaesse leur achate 
Et fait avoir leur estouvoir. 
L'en li renvoie de l'avoir 
Devers Bretaigne a foison grants. 
Ensemble furent li enfans 
Nourri grant piece et aletié. 
N'oncques  [...] 
Ne leur a fait chose qui nuyse ; 
S'a fait Amours qui tout aguise, 
Qui tout retient et qui tout note. 
Amours assagist la dyote 
Et l'aveugle fait cler veoir, 
Cuer donne au couart et pouoir, 
Les estranges aprivaisist 
Et les villains acourtoisist 
Et en cuer fait venir et nestre 
Ce qui n'i vendroit pour nul maistre, 
Tant le sceüst doctriner bien ; 
Qu'Amours donne a tous cler engin 
Et fait pourpenser maint deduit. 
Bien sont enfant et sage et duit 
De servir Amour sans boisier ; 
N'ont cure de trop envoisier 
Pour ce qu'Amours qui leurs cuers tient 
D'estrange deduit les detient ; 
Tant a l'un vers l'autre cuer tendre, 
Tousjours veult l'un a l'autre entendre. 
Cuer qui ayme fait povre feste 
D'autre deduit, pou s'i arreste, 
Et pou y pence et pou le prise. 
Ne pourquant ilz avoient mise 
Leur entente a tres bien servir : 
Ce leur faisoit los desservir 
Qu'ilz estoient bel, aqueullant, 
Et preu et sage et bien parlant. 
Si furent ausques de grant pris. 
Fresne avoit a ouvrer apris : 
N'ot telle ouvriere jusqu'en Pouille 
Com elle est de tistre et d'aguille ; 
Si sot faire oeuvres de manieres, 
Laz et tissuz, et aulmosnieres, 
Et draz ouvrés de soye et d'or 
Qui bien valoient ung tresor : 
Maint en fist puis pour sa marrine. 
De la harpe sot la meschine ; 
Si lui aprint ses bons parreins 
Laiz et sons, et baler des mains, 
Toutes notes sarrasinoises, 
Chançons gascoignes et françoises, 
Loerraines, et laiz bretons, 
Que ne failli n'a moz n'a tons, 
Car elle en sot l'usage et l'art. 
Galerens aprint d'autre part, 
Par le conseil Lohier son maistre, 
Comment l'en doit ung oyseau pestre, 
Gerfaut, oustour ou esprevier, 
Faucon ou gentil ou lannier, 
Et l'aprint a laisser aller 
Et poursuïr et rappeller 
Et comment l'en le garde en mue, 
Et quant l'en l'oste et remue ; 
Des chiens sot, s'en ama la feste ; 
S'aprint a deffaire la beste, 
Si sot de l'arbeleste traire 
Et sot moult bien ung boujon faire ; 
Si sot de tables et d'eschecs. 
Vermeil ot le visage et fres, 
Nes droit, vers yeux, et le poil blont 
Qui li recerceloit amont, 
Bouche vermoille, blans les dens 
Plus que n'est yviere n'argens, 
Bien parlant langue, et doulce alaine ; 
Si fu bien chantans de voix plaine ; 
Ne fu trop rades, ne trop maz ; 
Belles mains ot et longs les braz, 
Gros par espaules, bien moulez, 
Mais par my le saint fu pou lez, 
Qu'il y fu gresles et alis ; 
Plus ot la char blanche que lis ; 
S'ot les jambes droites aval 
Pour bien chevauchier ung cheval, 
Et s'ot les piez voutiz et flenchez. 
Entre les frans n'entre les franchez 
N'estoit plus frans ne plus adroiz, 
Qu'il estoit biaux et gens et droiz, 
Courtois et bien apris et sages. 
Si fu de quinze ans ses aages. 
Biaux estoit et bien entechez ; 
Si fu son cuer la atachiez 
Ou il de rien ne s'abessa. 
Car celle l'ot qui bien pensa 
A garder droite loiauté. 
A vraye amie et a biauté 
S'est Galeren donnez et mis, 
Et il est tenu pour amis 
De la plus belle qui soit nee, 
De haulte dame et bien senee : 
Ne fait de li nul villain fuer. 
Celle li ot donné son cuer, 
Car de toutes graces fu pleine. 
Yseut, ou Lavine, ou Heleine, 
Meïssiez de vo cuer arriere, 
Aussi com une chamberiere, 
Envers Fresne qui tant fu belle. 
Moult loign en courrut la novelle, 
S'en furent femmes amaties. 
Car tout aussi com les orties 
Vaint en may la rose et surmonte, 
N'est il de toutes femmes conte 
Envers la doulce creature ; 
Car bien la revesti Nature 
De tout quanqu'ell'ot, et fist don ; 
Si despendi si a bandon 
Tout son pouoir en li pourtraire, 
Qu'or n'a mes de quoy present faire 
Ne qu'elle puit autrui donner ; 
Qu'elle li voulst abandonner 
A lui ouvrir tout son tresor ; 
Si lui a taint les cheveux d'or, 
Dont elle met partie en tresse, 
L'autre a delivre et sans destresse, 
Qui li ondoient vers la face 
Tant que le doit lez en rechasse ; 
S'a suer son chief bien faite greve 
Qui bien li siet et amans greve, 
Si depart les cheveux a droit ; 
Blanche a la gorge et le col droit 
A deux redoubles redoublez ; 
Ne doit estre li frons emblez 
Qu'on n'en parost, tant est esliz : 
Il est plain et blanc et poliz, 
Si l'ot si Nature ennegié 
Que ja mes n'avroit nulz jugié 
Que nef par blancheur le surmont ; 
Desurs les deux yeux contremont 
A les soursilz faiz a devise, 
Qu'il n'y a poil qui ne se gise ; 
Avec sont et gresle et brunet ; 
S'a le nez ample, blanc et net, 
La cui biautez point ne se choile ; 
Les yeux a vers, clers comme estoille, 
Et s'a petites les oreilles 
Et bien assises, s'a vermeilles 
Les levres et petite bouche 
Qui adoulcist quanqu'elle atouche ; 
Nulz ne vit onc bouche dedens 
Garnie de si plesans dens, 
Blanches sont, serrees ensemble ; 
De la levre cuit, et moi semble, 
Que soit noiz muguete ou quanelle. 
Son de herpe ne de vïelle 
Ne prise nulz quant elle chante, 
Qu'elle emble les cuers et enchante 
A tous ceulx qui l'oent chanter ; 
La langue doit on bien vanter, 
Qu'il n'est maistre ne clerc d'escolle, 
Pour qu'il entendist sa parolle, 
Qu'il ne tenist Chaton ou Tule 
Pour let parlant et pour entule ; 
Menton a bel et bien assis, 
Et le vis blanc com fleur de lis, 
Destrempé de couleur vermeille, 
A qui rose ne s'aparaille, 
Tant epanisse en may matin ; 
Nulz qui romans sache ou latin 
N'aprint oncques, par tous les sains, 
D'espaules, de braz ne de mains, 
En femme si belle faiture ; 
Mises li a u sein Nature 
De nouvelle ente deux pomettes, 
Ce sont deux dures mameletes 
Qui li poignent et nessent hors ; 
De son ventre et de son corps 
Ne pourroit nulz tous les biens dire ; 
Conter la pouez et eslire 
Au mieulx plaisant de toutes femmes, 
Ce est en piez, ce est en jambes, 
Et si est en bien faictes hanches 
Que vous tendrïez a plus blanches 
Que n'est nef ou goute de let ; 
En li n'a riens qu'on tiengne a let, 
Qui ne soit bel et avenant, 
Et s'il a en li remenant 
Ne richesse que Dieux ait mise, 
Soubz la pelice ou la chemise, 
Que courtoisie me deffent 
Que je ne nomme appertement, 
Louer assez plus le devez 
Que trestout ce qu'oÿ avez : 
Je croy qu'il soit, n'y soit celé, 
Blanc et poli et potelé. 
De ceste biauté sont sans doubte. 
S'ont leur attente assise toute, 
Qu'a el ne pensent, en amer. 
Sans faulcer, sans villain amer, 
S'entrement et s'entreregardent, 
Mais aucune foiz s'en retardent 
Pour les males gens mesdisans, 
Car nulle riens n'est si nuysans 
Envers amans n'envers leur vie, 
Com est male langue et envie ; 
S'en acroist souvent leur desirs 
Quant temps en ont, lieu et laisirs ; 
Et sont plus chaux et angoisseus 
Quant celle est seule et cil est seulz ; 
Nulle pensee ne leur vient 
Fors d'Amours qui ainsi les tient : 
La pensent il et nuyt et jour, 
La se tient leur cuer a sejour, 
De la ne sçavent il retraire ; 
S'en vont souffrant mal et contraire, 
Et voulentiers souffrir le veulent ; 
Ja sont plus mat que ilz ne seulent, 
Ja sont plus de penser ataint : 
Bien y pert, qu'il sont pale et taint ; 
Car qui bien ayme couleur pert ; 
A leur visage ja leur pert, 
Ja s'en puet l'en appercevoir, 
Ja si n'en celeront le voir 
Que ce dedens n'encust la face ; 
Amours les detient et les lace, 
Ja leur detaille le mengier, 
Ja viennent a tres grant dangier, 
Ja mes ne leur chault qu'i soit aise ; 
Paine et travail, pour qu'i leur plaise, 
Sçavent souffrir et endurer ; 
Ja ont changé ris pour plourer, 
Ja s'estendent et puis baaillent ; 
Leurs grans douleurs qui les assaillent 
Leur font plains de parfont cuer rendre, 
Et par ceulx ne saront entendre 
A riens faire ny a riens dire 
Fors qu'a souffrir paine et martire : 
De ce seront ilz bien usé. 
Galeren a bien encusé 
Sa couleur et ses contenirs, 
Et ses allers et ses venirs 
Envers son bon maistre Lohier ; 
Il ne se scet si desvoyer, 
Ne, pour parler, s'amour deffendre, 
Que savoir ne puit et entendre 
Quanque Galeren choile et pense ; 
N'i pourra mez avoir deffence, 
N'y a mais mestier couverture. 
De bonne amour loyal et pure 
Ayma li parrains sa fillole. 
Ung jour coiement a l'escolle 
L'a traicte Lohier par la main ; 
Que qu'en chante messe bien main, 
Si la fait davant li seoir, 
Pour ce que i la veult veoir 
Tout de plain en my le visaige ; 
Son bon parrain au doulx couraige 
Premier commence a souspirer 
Et tendrement des yeulx lermer ; 
En grant piece ne pot mot dire, 
Qu'il voit que sa fillole empire 
Son corps, et change sa couleur, 
Et qu'elle sent au cuer douleur : 
S'en est dolens et aggrevez. 
« Sire, ce dit Fresne, qu'avez 
Qui souppirez si tendrement ? 
Biaux doulx parrains, vivre comment 
Pourraye nulz jour en avant 
Se mal ou duel vous va grevant, 
Qui vous face gesir au lit ? 
Toute joye et ayse et delit 
Ay eü par vous jusqu'a ore ; 
S'or vous destraint ou vous acore 
Duel qui le cuer vous desconfort, 
Dont ay je perdu tout confort, 
Dont suis je morte et esbahie. 
Biau parrain, vous m'avez nourrie, 
Ce que je sçay m'avez apris, 
Par quoy je puis monter en pris 
Et or et argent assembler : 
Jusques cy me puet bien sembler 
Que je vous suis fille et fillole ; 
Se je ne suis plus qu'autre folle, 
Sur touz qui sont vous doy aymer ; 
Pour ce qu'ay trop le cuer amer 
Du semblant que faire vous voy, 
Vous supplie, requier et proy 
Que vous le me diez, biau sire, 
Car tel chose me pourrez dire 
Donc je cuit vo corroux rescourre, 
S'or m'en devoit chascun surcourre. » 
Quant cil entent que sa fillole 
Si doulcement a li parolle, 
De duel et du plour qu'il demaine 
Greigneur souppir du cuer ramaine 
Assez qu'il n'avoit davant fait : 
Bien scet, s'i lui avoit meffait, 
Qu'en li n'avroit que courroucier, 
Et voulentiers de l'adrecier 
Se peneroit de cuer hetié ; 
Or a en li double pitié, 
Et plus l'aime que il ne seut. 
Lors li a dit tout ce qu'i veut : 
« Fille, fait il, s'ainsi te doit 
Nommer cil qui de toy cuidoit 
Avoir hounour et joie et feste, 
N'ai duel en cuer ne mal en teste 
De villanie qu'on m'a faicte, 
Fors de toy que je cuit meffaicte. 
De toy cuiday faire une sainte, 
A qui la belle face est tainte ; 
Mes nulz est qui ainsi le face, 
Si Dieu n'y envoie sa grace ; 
De Dieu vient qui fait prodomme estre. 
Ja ne s'en peine clerc ne prestre 
A pecheür traire a bonne oeuvre 
Si le Saint Esperit n'y euvre. 
Aussi puis je dire de toy : 
Je ne sçay mie ne ne voy 
Que nulz biens que je t'aye apris 
Soit enracinez ne repris ; 
Si Dieu son aide y eüst mise, 
Bien te cuidoie avoir aprise. 
Tes parrains suis, si te levay. 
Souvent nuyt et jour me grevay 
En toy aprendre et introduire. 
Mal ait l'erbe qui ne puet cuire, 
Mal ait le fruit qui ne meüre, 
Mal ait femme qui s'aseüre ; 
Car mot ne scet quant elle chiet, 
Et aprés ce qu'il lui meschiet, 
Que la sainture amont li lieve, 
Se repent elle, et si lui grieve 
Quant elle a a mal entendu : 
Quant en a le cheval perdu 
A tart va l'en fermer l'estable. 
Si je eüsse en cuer estable 
Mise ma semence et ma peine, 
Ceste belle face fust pleine 
De la couleur qu'elle avoir seust. 
Le cuer n'a mie ce qu'il veult, 
Ce me tesmoigne vo couleurs : 
Je voy les maulx et les douleurs 
Aussi com en voit en l'orine ; 
Mestier n'a herbe ne racine 
A sachier vostre enfermeté : 
S'en ay tout le cuer tourmenté, 
Et ay paour de mal greigneur 
Que ne vous tole voustre hounour. 
Or vous ay dit ce que j'en sçay ; 
En voustre face en voy l'essay 
Et la prueve, si com me semble. » 
La pucelle de paour tremble, 
Qui esprise est de honte et d'ire, 
Quant elle oit son parrain ce dire ; 
Tourmentee est et trop confuse ; 
Et pour ce que par nulle excuse 
N'en puet outre aller qu'elle face, 
L'eaue tout contreval la face 
Li va courant, et forment pleure : 
« Lasse ! fait elle, com doy l'eure 
Haÿr que nasqui de ma mere 
Quant j'oy parolle si amere 
Et si doloreuse entendue ! 
Ha ! quar fusse je ore pendue, 
Ou d'aussi pesme mort occise, 
Biau sire, a qui avez aprise 
De moy si villaine nouvelle. 
Ja n'est il dame ne pucelle, 
Chevalier, clers, ne chappelains 
Ceens, ne faulx homs ne villains 
Qui riens sache de ma folie. 
Ha ! sire, or suis je mal baillie 
Si vous me tenez a forfaicte ; 
Si vous vostre aulmosne avez faicte 
En moy nourrir et alever, 
Ne devez achoison trouver 
Pour moy bouter de ceans hors ; 
Vous mectez surs honte a mon corps 
Et a la face que j'ay tainte : 
Dictes, sire, que suis ensainte, 
Si com j'entens a vostre dit ; 
Certes s'ung autre l'eüst dit, 
Haultement l'en desmentiroye 
Et jusques es dens l'en yroie ; 
Mais dictes moy vostre plaisir ; 
La mercy Dieu, je ne desir 
A nulle villanie entendre. 
- Mauvaisement t'en puez deffendre, 
Respont li bons Lohiers irez. 
Par mon chief ainsi n'en irez ; 
Je vueil vostre affaire savoir. 
- Voulez que vous die le voir ? 
Respont Fresne, je suis malade. 
- Voire, d'une enfermeté rade 
Qui nous apresse et nous travaille : 
C'est li maulx dont corps assez veille, 
Qui de mengier le fait tenir ; 
Si n'en pert aller ne venir, 
Ainz le fait vivre et travaillier 
Et en pencer et en veillier 
Et autre mal qui le demaine : 
De tel douleur estes vous pleine, 
Oncques ne vous en escusés, 
Mieulx est que vous vous encusez 
Vers moy q'un autre le me die. 
- Sire, j'ay ou corps maladie 
Qui me destraint et taint le vis. 
- Non avez voir, ce m'est avis ; 
Ains vient d'Amours vostre mesaise. » 
La pucelle a ce mot li bese 
Les jambes endeuz, si l'embrace : 
« Biau parrains, fait elle, or m'en hace 
Qui a certes m'en veult haïr : 
Pour menassier ne pour ferir 
Qu'on me face n'en mentiray : 
J'ay amé, aign et ameray 
Ung seul, ne ne m'en quier movoir. 
Biau parrains, or vous ay dit voir ; 
Si vous em pri, pour Dieu mercy, 
Ne dictes en avant de cy 
A ma dame ma priveté, 
Qu'elle le tendroit a vieuté, 
S'elle avoit apris mon affaire, 
Certes, ne je n'en sçay que faire, 
Car chastïer n'y puet valloir, 
Ne danter n'en puis mon vouloir. 
Et sachez qu'onques n'y mespris, 
Par quoy j'aye perdu mon pris ; 
N'a Dieu ne plaise qu'il adviengne 
Que vous ne le secle me tiengne 
A femme par honte blasmee : 
Telle ayme autruy et est amee, 
Qui pour amour n'a roy n'a conte 
Ne tourneroit son corps a honte. » 
Que qu'elle fine sa parolle, 
Lohier son bon parrain l'acole, 
Vers li l'estraint et pour li pleure ; 
Tant l'ayme qu'il desire l'eure 
Que Dieux hounour et bien li doigne ; 
Ne se tendroit pour nulle essoigne, 
S'il veoit qu'il en fust mestiers, 
Qu'il n'i meïst moult voulentiers 
Cuer et corps et avoir et peine. 
Doulcement a point la ramaine, 
Si li dit : « Fille, doulce amye, 
Or me dictes, ne mentez mie : 
Je vous pri, qui est voz amis ? 
Savoir vueil ou vous avez mis 
Vo cuer et vostre amour assise. 
D'une chose soiez aprise, 
S'il est tieulx qu'il vous doie avoir, 
Je vous donray tout mon avoir, 
Plus de cent mars d'esterlins blans, 
S'il est si haulx hons et si frans 
Que espousee doiez estre. 
Est ce nul homme de cest estre, 
Sergens, varlez ou escuiers ? 
- Sire, promesse ne loyers, 
Ne rien qu'on me feïst entendre 
Ne me feroit ou cuer descendre 
Voulenté que tel gent amasse ; 
Ne suis mie de cuer si basse 
Com vous cuidez, ne si villaine. 
Plus que Paris n'ayma Helaine 
M'aime Galeren, bien le sçay, 
Et de ce sent je bien l'essçay, 
Car j'ayme assez plus Galeren 
Qu'onques Yseut n'ama Tristen : 
Bien pouez nommer Tristen lui, 
Car s'il n'a de la mort ennuy 
Ou de langueur ou de prison, 
Dame seray de sa maison, 
Sa femme et sa loyal espouse. 
Je n'en suis mie trop jalouse, 
Car de luy suis seüre et fie : 
Amours bonnement m'en affie, 
N'autre preuve ne vueil avoir, 
Ce sachez, biau parrain, de voir ; 
Car moy meïsmes ay apris 
Que cil qui doulcement est pris 
Aux laz d'amours et a son aign 
Voulentiers revient au reclain. » 
Li prodom, qui tant a pleuré, 
En a Damedieu aouré, 
Quant sa fillole l'asseüre 
Qu'elle n'a de follie cure 
Ne de soy tourner a hontaige ; 
La nature de son linaige, 
Quel qu'il soit, cougnoist a ses diz, 
Quant elle a villains contrediz 
Les quelx elle ne veult amer. 
Mes de ce a le cuer amer, 
N'il ne l'en puet avoir seür 
Qu'elle ja puisse avoir l'eür 
Que Galeren la voulsist prendre ; 
Car il ne vouldroit si bas tendre, 
Ou ses peres ne li lairoit. 
« Fille, fait il, comment pourroit 
Avenir ja ceste assemblee, 
S'elle n'estoit faicte en emblee, 
Du filz au conte de Bretaigne, 
Que il ja a femme vous praigne ? 
Ce ne pourroit avenir mie : 
Tenir vous puet bien a amie ; 
Mais j'ay paour qu'il ne vous mente ; 
Si vaulroit mieulx que vostre entente 
Meïssiez en voustre pareil. 
Non pourquant moy et mon conseil 
Vous en abandons et octroy ; 
Si ne savra nulz que nous troy, 
La prieure, vostre marrine, 
Et je, et vous, tout le convine, 
(Or y perra du bien celer), 
Car j'en vourray a li parler ; 
Qu'elle est ma seur, si m'aime et prise, 
Et elle avra toust peine mise 
A vous conseillier s'elle puet. 
Mais je vourray, quar bien l'estuet, 
A Galeren parler ainçoys. 
Or levez sus, car je m'en voys ; 
S'allez la sus en la chapelle, 
Que se ma dame vous appelle 
Qu'on vous truist de li servir preste. » 
La pucelle point ne s'arreste, 
Cui son parrain grant confort donne ; 
Davant sa dame s'abandonne, 
Que l'ayme d'amour pure et grant 
Pour ce qu'adez la voit en grant 
De li servir et atournee, 
Et qu'ell'est preus, belle et senee. 
Li chapellains ainsi s'en part ; 
S'a Galeren trait d'une part 
Qu'il encontre davant ses yeux ; 
Sur ung perron s'asiet li vieux, 
Et Galeren s'asiet en bas. 
Ses maistres li a dit par gas 
Et en riant : « Galeren, sire, 
Que pensez vous ? Que vouldrez dire ? 
Je vous demant comment vous est ? 
Quels nouvelles de la forest, 
Que font cil chien et cil oisel ? 
Ja ay veü maint damoisel 
Qui voulentiers levoit matin, 
S'ouoyt le chant et le latin 
Du roussigneul qui cler chantoit. 
S'ay veü tel qui se vantoit, 
Fust a gas ou par arramie, 
Qu'il avoit la plus belle amye 
Que l'en peüst trover ne querre. 
Quant vouldrez vous yssir de serre ? 
Quant verra l'en vostre deduit ? 
Je vous cuiday avoir bien duit 
A ce que mieulx fussiez prisez. 
Se plus estïez envoisiez 
Vous n'en vaurrïez se mielx non : 
Avoir ne povez bon renon 
S'envoiseüre ne vous prent ; 
Tout le monde blasme et reprent 
Jenne varlet et riche et hault 
Qu'en ne voit envoisié et haut ; 
Ch'afiert a vous et a hault homme. 
L'escolle ne vous est pas somme, 
Vous ne doubtez mes qu'on vous bate : 
S'en vous voy faire chiere mate 
En vo païs repris serez ; 
Si dira l'en que vous serez 
Nourriz soubz pliçons de nonnains : 
En vo maistre fu chapelains ; 
S'en seray repris et blasmez. 
Or me dictez si vous amez : 
Moy ne devez vous celer mie. 
J'eign bien que vous aiez amie, 
Qu'Amours fait le honteux appert. 
Jennes varlet tout son temps pert 
Qui Amours ne tient a acointe : 
Amours fait le villain plus cointe 
Et fait plus appert l'esbahy. 
Trop avez vo cuer enhaÿ 
S'Amour le voulez esconduire. 
Au mains me povez vous bien dire 
Quel chose vous avez plus chiere, 
Ce s'est forest ou s'est riviere, 
En quoy vo cuers est plus estables, 
Se s'est en eschecs ou en tables, 
Ou si vous aymez mieulx a traire. » 
Or ne scet Galeren que faire, 
Ne s'ose au voir dire assentir, 
N'a son maistre ne veult mentir. 
Galeren de cuer tout escoute 
Quant ses maistres a dicte toute 
Sa voulenté, si li respont : 
« Foul est qui son conseil repont 
A son privé pour qu'il s'en fit. 
Maistre, vous m'avez desconfit, 
Maz suiz. Or ung pou m'entendez : 
De ce que vous me demandez 
Ne vous ous dire bien le voir, 
Ne par mençonge decevoir ; 
Mais une chose m'asseüre, 
Que nulz ne met en aventure 
Conseil d'aucune privee euvre, 
S'il a son maistre la desceuvre : 
Maistre doit ressembler le prestre 
En celer, s'il ne veult faulx estre. 
Le conseil de son aprentiz ; 
Des que j'estoie moult petiz 
Apris m'avez tant d'un et d'el, 
Et en escolle et en oustel, 
Qu'amer vous doy sur toute rien, 
Et atendre en pouez grant bien 
Si je vivre puis en avant : 
A vous seul d'une amour me vant 
Qui moult me destraint et travaille ; 
Plus matin oncques ne m'esveille 
Deduit que j'aie que cist fait ; 
Quar si m'assaut, si me deffait, 
Si me lie qu'aler n'en puis, 
N'autre deduit meilleur ne truis ; 
Plus l'oign que forés ne riviere ; 
Nus ne m'en pourroit traire arriere, 
Tant me seüst bien sermonner ; 
S'a femme me vouloit donner 
Sa fille le roy d'Angletere 
Et acquitter toute la terre 
Qu'il tient, et quanque en ont si homme. 
Ne qu'il a de cy jusque a Romme, 
Ne la vouldroie prendre mie 
Pour faire eschange de m'amie, 
Qu'elle vault mieulx que fille a roy, 
Tant la voit on de grant aroy. 
A vous le dy priveement. 
- Galeren, dictes moy comment 
Elle est nommee, et qui elle est : 
Si je voy bon vostre conquest, 
Ma peine y vouldray toute mectre. 
- Quant vous ce me voulez promectre, 
Sire, donc doy je estre bien liez. 
Mais pour Dieu ne me travailliez 
A ce que sage vous en face : 
Son grant ennuy souvent pourchasse, 
Qui celer ne scet son courage ; 
Je craign qu'on ne li face oultrage 
S'on puet savoir qu'elle ait amy. 
- Tenez moy pour vostre annemy 
Et a traicteür ? Mar le dictes. 
Je cuid mielx celer q'un hermites 
Vostre couvine, si je l'oy. 
- Maistre, je vous sens de tel loy, 
Et vostre cuer de tel bonté, 
Que vous savrez ma priveté : 
C'est Fresne que j'aign, vo fillole. 
Se moy pour foul et li pour folle 
En voulez tenir, je puis dire 
Que je mourray de duel et d'ire. 
Et si nel tenez mie a gas, 
Qu'il n'est nulz homs soit hault ne bas, 
Clers, chevalier, n'omme ne fame, 
Que je ne li traisise l'ame, 
Si de ce l'avoit tourmentee. 
- Galeren, or vous est montee 
L'amour bien hault, ce voy je bien, 
Qu'elle ne vous doubte de rien : 
Estes vous si en son dangier 
Qu'elle vous tole le mengier ? 
Dictes, si Dieux vous beneye, 
Est elle donc si voustre amye 
Com vous cuidez ses amis estre ? 
- Maistre, je vous dy com a prestre 
Ce que j'en sçay et que j'en cuit : 
Elle m'a si de s'amour cuit 
Qu'a peine pourroit dire nulz 
Que tant amast oncques Turnus 
Lavine, qui fu de Laurente ; 
Et bien sçay qu'elle ra s'entente 
Mise en moy nuyt et jour amer, 
Si que nulz ne pourroit aymer 
Que Lavine amast tant par rage 
Eneas le preuz et le sage 
Par qui Turnus fu detrenchiez. 
Se mes eürs et mes pechiez 
A ce me vouloit atourner 
Qu'on me voulsist de la tourner, 
Ainçoys vourroie, a mon acort, 
Turnus estre jeque la mort, 
Qu'on la me tollist par envie, 
Et je fusse remez en vie. 
- Galeren, vous ne moquiez mie 
Qui si amez par arramie : 
Ce n'est mie amour ains est rage 
Qui vous tourmente le courage. 
Or vous en dont Damedieu joie. 
- Maistre, vous m'avez mis a voye 
De descouvrir ce que je penz ; 
Or aiez pour Dieu le pourpenz 
De celer m'amour, ce vous proy, 
Si vous amez ne li ne moy. 
- Galeren, vous parlez d'oiseuse. 
Nulz ne savra que la prieuse 
Et je ce que conté m'avez. 
Celez l'en mieulx que vous savrez, 
Ne ne soiez d'amer si chaulx 
Que vous lui faciez nul enchaux : 
Ne doit faire a femme desroy 
Qui filz est a conte ou a roy. 
- Maistres, oncques ne l'adesay 
Ne une foiz ne la besay, 
Ne ne vouldroie avoir baisee 
Pour qu'el se tenist a baisiee ; 
Et je pri Dieu qu'il me confonde 
S'autre femme preign en ce monde : 
Tant con je vive et que j'i soie 
Siens seray voir et ell'est moie, 
Ce sache le conte mon pere, 
Et la contesse Yde ma mere, 
S'ilz veulent que je vis remaine. 
Des qu'a n'a guaires en Bretaigne 
Vouldront andui que je m'en voise, 
Qu'il est bien raison que j'acroise 
M'ounour et que j'aquiere los ; 
Car j'ay mez le cuir et les os 
Plus durs que je ne sueil avoir ; 
S'avray mestier de ce savoir 
Qu'on aprent a court de hault homme. 
Une seule chose m'assomme, 
Que Fresne ceans demourra, 
Mais si souvent ne me verra 
Com elle a fait. S'en suy en doubte. 
Si la vous lez et commant toute, 
Que vous la me gardez en foy : 
Ce vous requier et ce vous proy, 
Et commant que riens ne lui faille 
Soit en robes soit en vitaille 
Ou soit en quel autre despence, 
Ne ne li face nul deffence 
Qu'elle n'ait tout a son plaisir. 
- Nulle autre chose ne desir, 
Fait il, filz Galeren, a faire 
Que service qui vous puist plaire ; 
Servir vous vueil et vous et li ; 
Riens a faire ne m'enbeli 
Tant com ceste, puiz que né fui ; 
Et c'est raison se voustre sui, 
Qu'apris vous ay de nourreture : 
Si vous aign plus que creature 
Qui de femme soit nee en terre. 
Mais ainçoys qu'on vous viengne querre 
Et c'om de ceans vous ameint, 
S'en vous ne fault ou ne remeint, 
Serez de moy bien conseilliez ; 
Mais or soiez joieux et liez. » 
A tant se dessemblent andui, 
Cil laisse son maistre et cil lui. 
Davant s'antein va l'abbeesse, 
Et li chappelains aprés messe 
Va a sa sereur la prieuse, 
Qui ou cuer lie est et joyeuse 
Quant il lui conte la nouvelle. 
Si prie Dieu qu'a la pucelle 
Doint tel conseil et tel hounour 
Qu'elle ait Galeren a seigneur, 
Le doulx, le courtoys damoisel. 
« Dieux ! fait elle, qui le revel 
En l'umain lignage meÿs, 
Quant char et sanc ou corps preïs 
De la Vierge pucelle sage 
Par noncion de ton message, 
Puis en fuz nez com homs en terre, 
Li troys roy te vindrent requerre 
Et porterent de leur tresor 
En t'onneur mirre, encens et or, 
Par quoy nous t'avons, c'est la somme, 
A Dieu et a roy et a homme, 
Puis fuz mors en la croiz et mis, 
D'enfer gettas tous tes amis, 
Et au tiers jour de passion 
Venis a resurrection, 
Es cieulx montas en joie clere 
Ou siez a la destre ton pere, 
Les vifz et les mors jugeras, 
Et a tous leur loyer rendras ! 
Dieux, si com c'est droite creance, 
Octroyes tu par ta puissance 
Qu'a femme ma fillole preigne 
Le filz au conte de Bretaigne ! 
Se il l'avoit par aventure, 
Tant la congnoys de nourreture, 
Et tant la croy de hault lignage, 
Tant la sçay belle, preuz et sage, 
Et tant a en li de bontez, 
Que bien se sçaroit amontez. 
Car li homs de riens ne s'amonte, 
Qui prent parage, avoir et honte ; 
Honte prent qui prent femme folle, 
Si se desconfist et afolle ; 
Mais femme sage, c'est li voirs, 
Vault mieulx que parage n'avoirs ; 
Moult fait proudom belle gaaigne 
Qui belle et sage a a compaigne. 
Dont ne se puet cil aviller 
S'il a ma fillole a moullier, 
Non voir, quar se bonne apresure 
Ne sens de femme ne mesure 
Doit alever n'essaulcier homme, 
Donc seroit cil sire de Rome, 
S'il la vouloit a femme prendre ; 
Car il n'a en li que reprendre 
Qu'elle ne soit et belle et noble, 
Pour avoir de Constantinoble 
Les chasemens et tout l'empire ; 
Certes elle n'est mie pire, 
Encor n'ait elle la puissance, 
Que soit la roÿne de France 
Ou la duchesse de Bourgoigne. 
S'a ce venoit ceste besoigne 
Qu'il se voulsissent assembler, 
De joye me pourroit sembler 
Que nulz ne peüst mes sorfaire 
Chose dont j'eüsse contraire. » 
Ainsi ont parlé moult ensemble. 
Galeren aime Fresne et tremble, 
Que jour et nuyt ne s'en recroit. 
Si s'entrement, bien les en croit 
Le bon Lohier, et bien les choile ; 
Moult scet bien faire de li voile 
Pour eulx et couvrir et celer, 
Quant ensemble les voit parler ; 
Pour li ne se cuevrent de rien, 
Car il les asseüre bien. 
Or sont a aise et asseür, 
Or ont gaaigné grant eür ; 
Souvent sont ensemble et deduisent, 
Comme davant, mais ne leur nuysent 
Li felon envieux engrez, 
Car leur maistre les sieult de prez. 
Qui le souspeçon d'eulx estaint. 
Or n'a mais le visage taint 
Fresne comme elle seut avoir, 
Ne ne puet mie parcevoir 
Que Galeren ait le sien pale. 
Grant destresse est et vie male 
D'amans qui eulx convient guetier : 
Ce les fait taindre et deshetier ; 
Mais quant il ont temps et loisir 
Qu'il se voient a leur plaisir, 
Mains en sont mat et debrisé. 
Galeren fait ja l'envoisié, 
Ja se deduit, ja rit, ja chante, 
Ne moustre mes chiere dolente. 
Fresne se reset bien deduire, 
Bien sé mouvoir les doiz et duire 
A la harpe, bien s'i afaicte. 
Or n'en parle nulz ne ne guecte. 
Or vont menant feste et revel. 
Galeren a un son nouvel 
De l'amour qui le point trouvé, 
Ou il a son cuer esprouvé : 
Si a doulx chanz et plesans diz 
Sans villanie et sans mesdiz, 
Ci a plaie de doulceur pleine, 
Qui les amans a pleurs rameine, 
Quant ilz cuident jouer et rire. 
Cil qui ce lay seulent escripre 
L'apelent, au dit et au ton, 
Le lay Galeren le Breton. 
Ung pou aprés le jour de may 
Qu'on oit la maulviz et le gay, 
Li orieus les chans commence 
Et li roussigneul plede et tence 
Par ces boys et sa joie maine ; 
La doulce ceson nous ramaine 
Herbe en verdeur et fleur en prez, 
Que li temps redevient temprez 
Et yver repont sa froidure, 
Arbres reviennent a nature 
Qui de leurs fuilles se recuevrent ; 
Mouches se pourchassent et ouvrent, 
Et les yaues de ces rivieres 
Ne courent plus troubles ne fieres, 
Ainz noent asseür poisson ; 
La violete est ou buisson 
Et la rose au matin ouverte. 
Est Fresne qui tant est apperte 
Matin levee et hors yssue. 
D'une chemise bien tyssue, 
Blanche et souef, pare son corps, 
Par les coustures per li ors ; 
S'a un surcot affublé sus 
Moult chier, fourré de cisemus, 
D'un drap d'Antioche estelé, 
D'orfroiz estoit entour ourlé 
Et listé d'une liste d'or. 
Nue et sans guimple a son chief sor 
S'est dessainte et eschevelee : 
D'une cercle non guaires lee, 
Ouvree a pierres et a flours, 
D'or et d'asur et de couleurs, 
Tient les cheveux, ce m'est advis, 
Qu'il ne lui voisent vers le vis, 
Mais desus les a sans destresse ; 
Par les espaules va la tresse ; 
Si les a couvers d'un brun voil 
Qui bien li siet sur le blont poil, 
S'est d'uns souliers estroit chaussie, 
Sa herpe a vers son piz haussie, 
Qui riche est moult, ce pouez croire : 
Les chevilles en sont d'iviere 
Et les cordes en sont d'argent ; 
Pletron y a et riche et gent, 
C'est de la corne d'un serpent ; 
La herpe, qui au coul li pent 
Bien ouvree, a sauvages bestes 
Qui ont divers et corps et testes, 
Si ont les yeux pains et les piz 
D'esmeraudes et de rubis, 
Misez a or de Galidoine : 
Plus riche n'ot oncques Lidoine 
De cler son ne de soutil oevre ; 
Li fourriaux est, dont l'en la cuevre, 
De samit et de bougueren. 
Ainsi encontre Galeren 
Com je la vous ay devisee. 
Cil l'a bien de l'ueil ravisee, 
Qui est com haulx homs atournez. 
Il est d'une robe aournez, 
De cote et surcot d'un dÿapre 
Ausques pour l'or et roide et aspre ; 
S'est la fourreüre d'ermines ; 
S'a es espaules deux sardines 
En or assises du surcot, 
Dont ferme la chevesce et clot. 
S'a sur son chief blont et tousel 
Assiz ung envoisié chapel, 
Qui bien l'embelit et alose, 
Fait de violete et de rose ; 
Si l'a Fresne s'amie fait. 
Si souler sont a or pourtrait, 
Ses chausses d'un brun paile chier 
Que il a faictes destranchier 
Et fourrer de paile vermeil. 
Des euz a mis jus le somneil. 
Ses gans es mains cousuz a or, 
Ung esprevier de plume sor 
Tient sur son poign bien affaitié. 
Galeren a le cuer hetié 
Quant il voit davant li s'amie, 
Mains Fresne n'a le sien lié mie 
Quant elle Galeren regarde. 
Leur maistre les a pris en garde 
Qui leur fait matin oÿr messe. 
Par le congié de l'abeesse 
Prennent vers ung vergier leu voye, 
Pour ce qu'on ne cougnoisse et voye 
La grant amour qui les esprent. 
Aprés eulx deulx son chemin prent 
Li bon Lohiers ; s'en sont joyant, 
Car davant li et li oyant 
Moustrent il bien leur priveté : 
S'en ont par li grant seürté. 
Li vergiers siet sur la riviere ; 
Arbres de diverse maniere 
Y a plantez et bas et haulx, 
Si druz qu'a peine li soulaus 
Les puet de sa raye entamer. 
Leens fait il seür amer 
Et demourer avec sa drue, 
Car l'erbe y est et verte et drue, 
Et li umbres resant et fres. 
Dessus les rainz chantent espés 
Et volent li oysel sauvaige, 
Qui retentir font le rivage 
Par leur doulx chanlx et par leurs criz. 
Roussignols, melles et maulviz 
Y font leur gorge si estendre 
Com s'ilz voulsissent faire entendre 
A ceulx leur chans et leur langage. 
Tant vont les amans par l'erbage 
Qu'ilz ont trouvee une fontaine, 
Dont l'eaue est clere, froide et saine, 
Et le fons cler com est argens ; 
S'en queurt li ruissaulx biaux et gens. 
Et sourt dessoubz ung foulu chesne. 
La est premiere assise Fresne, 
Et Galeren lez si s'assiet, 
Qui de neent ne li messiet 
Ainz li plest plus que riens qui vive. 
Et celle le point et ravive, 
Qui l'a d'amour saint et lacié, 
Et jusqu'au cuer son dart lancié 
Si qu'on ne le puet rechassier. 
Lohier ne les veult approucher, 
Ainz est d'eulx assez trait arriere ; 
Si va regardant la riviere, 
Et les chans des oyseaux escoute : 
Bien veult qu'ilz parolent sanbz doubte 
Que nulz nes puit grever ne nuyre, 
Tant qu'ensemble vouldront deduire. 
Galeren se commence a plaindre : 
« Fresne, fait il, cil ne scet feindre 
Qui loyaulment et de cuer ayme. 
Trop est hardiz qui s'en reclaime, 
S'Amours ne loe ou il ne prise. 
De tricheür het le servise 
Et semblant qui vient de cuer faulx. 
Mes se veilliers, pensers et maulx 
Qui le mien me va aggrevant, 
Doit reprouchier ne mectre avant 
Amant qui soit leans en terre, 
Dont li doy je bien mercy querre, 
Et je l'avray, si com je croy. 
Or me repens, or me recroy 
De ce dire, qu'ell'a usage 
De moustrer s'ire et son outrage 
A celi qui de cuer la sert : 
S'en a le piz qui mieulx dessert. 
Avec deserte estuet eür ; 
Quant je cuit plus estre asseürs, 
Dont sent je meins mon desconfort. 
Et non pourquant qui se tient fort 
En bonne amour, puis qu'i lui plaise, 
Voist avant, aint et soit a ese. 
Car je suis cil qui aymerai 
Ne ja ne m'en repentirai. 
Les maulx d'Amours endurer vueil. 
De tant se vantent bien my oeil 
Qui bien ont servy leur seigneur : 
Mieulx vaillant proie ne greigneur 
Ne puent il mes pourchassier 
Pour moy servir ne solacier. 
Servir ? Qu'ay je dit ? J'ay mespris, 
Qu'il ont tant chassié qu'ilz sont pris : 
Si va le char davant les buefs ; 
Chasser cuiderent a mon oez : 
S'avient souvent tel chiet qui chasse, 
La proye a pris les chiens en chasse. 
Or ay mal dit, si Dieu me voye : 
Je ne voy, en sentier n'en voye, 
Comment coulpe y aient mi oeil, 
Puis que ilz vont la ou je vueil ; 
Si les retray puis les envay, 
Ne les doy pas blasmer, mes moy. 
Ne moy n'en revueil pas blasmer, 
Car je vueil bien tousjours amer ; 
D'Amours me lo et tout suis siens, 
N'il ne me puet mie ses biens 
Trop vendre ne trop encherir, 
S'il ne me veult ses maulx merir. 
- Galeren, frere, doulx amis, 
Ce dit Fresne, vous avez mis 
En moy amer tout vo pouoir : 
Ce puis bien par dehors veoir ; 
Mais je ne sçay jugier dedens : 
Quant la parole est hors des dens, 
Pence le cuer souvent tel chose 
Qui est a la bouche forclose. 
Ne dy mie pour vous mescroire : 
Se mal souffrir fait amant croire 
Qu'il soit loyaulx sans trahison, 
Estre en devez un par rayson ; 
A loyal vous tieng sans mentir. 
Non pourquant a douleur sentir 
Vers moy ne vous aatissez, 
Mais de l'amour tout me laissiez 
Le fes et la cure et l'entente. 
A tous biens recevoir suis tente, 
Quant a m'amour un petit pens ; 
Qu'il m'est avis en mon pourpens 
Que j'ay aree pierre et greve, 
Ou point n'a d'umour ne de seve. 
Et comment me puet ferme faire 
Amours qui m'est tout a contrere, 
Qui me fait entendant la briche ? 
Ce que l'en vous tient tant a riche 
Et extrait de si hault lignaige 
A si prisié et a tant sage 
Vous fera de moy departir. 
Ne me doy a vous aatir, 
Pour ce que je sui povre et basse, 
Non tant que j'amer vous osasse. 
Si m'est venu de grant follie ; 
Mais cil qui n'est en sa baillie 
Ne se puet a droit conseillier. 
Or me veult Amours exiller. 
Et vous par temps m'en occirez. 
Puis qu'en voustre païs irez, 
Et demourrez la sans retour 
En moy n'a conseil fors un tour, 
S'en mourray, bien le sçay de voir : 
Car par force et par estouvoir 
Amerez autre, bien le sçay. 
Mar vous vy et mar vous osay 
M'amour donner et octroier. 
Si j'en peüsse renvoier 
Mon cuer, je n'eüsse mal mie ; 
Mais, puis que je seray amie 
Et j'avray perdu mon amy, 
Tenir pourray pour ennemy 
Le cuer qui ce m'a pourchacié. 
Vous vous tenez si a lacié 
Que a grant peine pourrez vivre, 
Et je suis et saine et delivre 
Quant my oeil m'ont ainsi traÿe ! 
Bien m'ont, ce me semble, enhaÿe, 
Quant par eulx et par leur pourchaz 
En tel maniere a mort me chaz ; 
Par eulx sans faille a mal m'atour ; 
Par leur guenchir et par leur tour 
Ay je le cuer espris de feu. 
Mais tant sachiez que je vous veu : 
Ja destresse qu'Amours me face 
Ne pourra faire que vous hace ; 
Ainz me sera pour vous amer 
Doulx a souffrir travail amer : 
Car amour n'est pas vraye et pure 
Qui en temps fault et un temps dure. » 
Or voit Galeren quanque Fresne 
Pence, que qu'elle se desrene, 
Son cuer congnoist et sa parolle : 
« M'amie, fait il, se pour folle 
Vous pouez pour m'amour tenir, 
Donc me doit il bien mal venir. 
Bien pert que vous m'amez de voir : 
Comment pourrïez vous savoir 
Ma grant amour et ma grant cure ? 
Tenez, je vous fïans et jure, 
Ma foy vous dons et vous plevis : 
Tant com je suis en terre vis, 
Et qu'en vostre corps savray l'ame, 
N'avray autre que vous a fame. 
Ne vous faz ore de plus sage, 
Mais Dieux me mecte en tel aage 
Qu'aquiter en puisse ma foy. 
- Certes, dit Fresne, je l'otroy, 
Je n'en quier plus estre seüre, 
Tant que la chose est si meüre 
Qu'elle sera a point venue. » 
Depuis ne s'est Fresne tenue 
Vers li, mais son deduit requiert 
De tout quanque a honneur affiert. 
S'en est moult Galeren a aise, 
Qui doulcement l'acole et baise, 
Et celle li moult voulentiers. 
Leur amour est vray et entiers, 
Qui de plus ne veulent baisier 
Fors d'accoller et de baisier : 
De ce voir ne baisent il mie. 
Se li amant baise s'amie, 
S'il l'acole ou parolle a li, 
N'en devez celle ne celi 
Blasmer ne tenir a vieutance. 
Or ont faicte leur penitence 
Et or leur sont li fer cheü ; 
De quanque leur est mescheü, 
En mal souffrir et endurer, 
En veillier, en plaindre, en plorer 
Ne se sentent il, ce me semble, 
Puis que ilz pueent estre ensemble. 
Feste se font et bonne et belle. 
Li varlez esmeut la pucelle 
A son deduit qu'il a trové : 
« Fresne, fait il, j'ay esprouvé 
Mon engin a un novel lay, 
Si desir moult que sans delay 
Tout le deduit vous en apreigne. 
Mais comment que il vous en preigne. 
Ne vueil qu'autre que vous le sache ; 
Mieulx vouldroie estre d'une hache 
Occis qu'autruy l'apreïssiez. 
- Onc ne vous en aatissiez 
De tel chose, dit elle, amis ; 
Mieulx souffreroie que maumis 
Fust en un feu mon corps et ars ; 
Plus l'oign a savoir que cent mars 
Me laississez au departir : 
De tant me vueil de vous sentir, 
N'avoir ne vueil du vostre plus, 
Tant com de moy serez en sus. 
Mais commenciez, je herperay 
Et en ma harpe l'aprenray. » 
Il commence, celle l'escoute, 
Qu'en la harpe ses doiz i boute. 
Quant les notes a entendues 
Au pletron les a estendues, 
Et atrempees a droit point. 
Ce lay destraint Fresne et point. 
Car cil qui si doulcement chante 
Au commencier d'Amours se vante, 
Aprés la blasme, aprés la prise ; 
Plaine est de joye la reprise ; 
D'Amours y est tout le contrere : 
Si est cruel, cy debonnaire, 
Cil fait plourer et cil fait rire ; 
En cestuy vers l'amant empire, 
En cestuy le fait amender ; 
En cest aultre l'estuet garder, 
Et par de cza n'a point de soign ; 
De ça pert tout a grant besoign, 
Et de la rest tous esbaudiz. 
Doulx est li chans et doulx li diz, 
Et cil li chante tant et note 
Qu'elle scet le dit et la note ; 
A sa harpe l'a accordee 
Qui estoit d'argent encordee. 
Bien scet le lay tout sans mentir, 
Le vergier en fait retentir 
Des plesans sons que la voix donne, 
Et a la herpe qu'elle sonne. 
Le lay aime plus a savoir 
Qu'autre richesse ny avoir 
C'om li seüst donner en terre. 
Lohier les revient a tant querre : 
« Or toust, fait il, sans plus targier 
Levez vous, si yrons mengier. 
Je ne lo plus le demourer. » 
Ceulx qui a peines endurer 
Pueent de eulx deulx la dessevrance 
Sont levez sus a grant pesance, 
Et leur maistre les en retourne. 
Qui d'estre blasmez les destourne ; 
Si les fait yssir du vergier 
A droite heure d'aller mengier. 
Ceste vie ont menee ensemble 
Quinze ans et demy, ce me semble. 
Entre Fresne et Galeren, 
Tant q'un jour de la saint Jehan, 
Un pou aprés mengier, advint 
Que de Bretaigne leans vint 
Un des haulx hommes de la terre, 
Qui le damoisel venoit querre. 
Ses parens fu et ses amys ; 
Dedens l'abbaÿe s'est mis 
A grant compaignee de gent ; 
Li sires du cheval descent 
Et vient a l'abbaesse Ermine, 
Qui est sa germaine cousine ; 
Si la salue haultement 
De par celi qui a tourment 
Donna pour ses amis son corps, 
Quant il les geta d'enfer hors 
Par la seue mort qu'il souffry. 
Et l'abbaesse li offry 
Son salu bel et haultement ; 
Encontre li courtoisement 
S'est levee, puis le regarde, 
Et quant de li s'est prise garde, 
Si li fait joye et haulte feste 
Com a puissant hom et honeste ; 
Aprés li demande nouvelles. 
« Certes, dit il, ne sont pas belles 
Ne bonnes ceulx que je vueil dire. 
Mais or n'en aiez trop grant ire, 
Ne marrie trop n'en soiez 
De nouvelles que vous oyez. 
Car vous pouez souvent oÿr 
Qu'on dit que nulz trop esjoïr 
Ne se doit de prosperité, 
Ne trop douloir d'aversité. 
Donc n'ayez de trop douloir cure, 
Se fortune vous est trop dure, 
Car sa rouele souvent tourne 
En tel lieu dont elle est retourne, 
Dont li dolens devient puiz liez. 
Li sirez qui fu travailliez, 
Par qui sommes hors d'enfer mis, 
A jetté un de ses amys 
En foy et en confession 
De ceste mortel passion, 
Si l'a mené par sa desserte 
Hors de ceste Egypte desserte 
En la haulte Jerusalem. 
Si com je croy, de tant doit l'en 
Itele novelle prisier : 
Alibranz nous a fait laissier 
La Mort qui a tous est commune. 
De mes nouvelles vous vueil une 
Avecques cest'encore dire. 
Or ne soiez trop plaine d'ire, 
Ne n'aiez trop marri le cuer : 
Morte est la contesse vo suer, 
La bonne Yde, la bonne sainte ; 
Pour son baron fu si atainte 
De duel qu'elle en mourut aprés ; 
Mais se li cons fu bien confés 
Et repentans de ses pechiez, 
Pour voir vous dy, bien le sachiez, 
Que tout aussi fu la contesse. » 
Quant la nouvelle oit l'abbaesse, 
Hault s'escrie, si li convient 
A pasmer et quant el revient, 
Dolente s'appele et chetive 
De ce qu'elle remaint tant vive ; 
Moult se plaint, moult se desconforte, 
Et dit qu'el vouldroit estre morte ; 
Sa sereur regrete et le conte. 
Plus ne vous faz de son duel conte. 
Et Galeren grant duel demeine ; 
Fresne est aussi de douleur plaine 
Pour Galeren, ce pouez croire, 
Car elle scet bien et espoire, 
Comment que la chose mespreigne, 
Qu'aller l'en convient en Bretaigne. 
Li sires Galeren appelle, 
Qui apportee a la nouvelle ; 
Il vient a li et cil l'accole, 
Tout en plourant a li parolle 
Et a l'abbaesse s'antein. 
Quant il parçoit que il sont plein 
Et assouvy de lermes rendre, 
Si leur veult raison faire entendre. 
« Dame, fait il, et vous, biau sire, 
Ne vous puis mie contredire 
Le pleurer ne le faire duel, 
Mais vous le lerïez, mon vueil, 
Que il ne puet faire nul bien, 
Quant recouvrer n'y pouez rien. 
Si vous en dy meilleur confort : 
Nuls duel ne ressuscite mort, 
S'en soit la douleur plus ligiere, 
Se l'en fait aulmosne ou priere 
Pour les mors. Il ne veulent el. 
Cil qui remainent en l'ostel 
Moult a envis veulent mourir, 
Tant com il puissent vif garir ; 
Si n'y a que du conforter, 
Le duel convient laisser ester 
Et pencer chascum de bien faire. 
Galeren, tout le cuer m'esclere 
De ce que si vous voy appert. 
Se li corps par le cuer ne pert, 
Je vous tesmoing et si vous vant 
Estre prodom cy en avant. 
N'est riens a dire de biau corps 
S'il a de maulvés cuer le mors ; 
Car neant plus ne vault l'escorce 
Qui est sans moëlle et sans force, 
Ne vault biauté de corps ne grace 
Quant mauvaistié de cuer l'efface. 
Biaux homs sans cuer vaillant et sage 
Est tout aussi comme l'ymage 
Qui d'or et d'argent est couverte, 
Et qui l'a par dedens ouverte, 
N'i a fors fust ou pierre ou terre. 
Galeren, venu vous suis querre ; 
Avec moy vous convient venir, 
Si vous convient bons devenir, 
Ce me demoustre voz aages. 
Recevoir devez voz homages 
Comme cons : de vous l'en tendra. 
Galeren, sire, or y perra, 
D'estre preuz, larges et courtoys. 
D'Angleterre vous a li roys 
Mandé que vous a li viengnez, 
Car il veult que de li tiengnez 
Les fiez qu'il donna voustre pere. 
Li roys fu cousins vostre mere, 
Et je suis ses parreins sans faille. » 
Or ne laira que ne s'en aille 
Galeren avec son parent 
Qu'on appelle Brun de Clarent ; 
Bon chevalier est et esliz. 
Or pert Fresne tous ses deliz, 
Or pleure, or soupire, or se deulst, 
Quant Galeren aller s'en veulst 
Avec Brun le bon chevallier. 
Il font leur erre appareillier 
Pour l'endemain matin movoir, 
S'atournent tout leur estouvoir. 
En une chambre a voulste clere 
Font la prieure et son bon frere 
Fresne et Galeren venir. 
« Or ne vous puet mes detenir, 
Font il, Galeren, clef ne serre 
Que vous n'aillez en vostre terre. 
Si vous estuet Fresne guerpir 
Qui chascum jour fait tant souppir 
Pour vous et tant tourment endure, 
Que merveille est quant elle dure, 
Tant li veons maulx endurer. 
Longuement ne puet pas durer, 
Si vous n'avez de li mercy. 
- Biaux maistres, je la leray cy 
Et avec vous en vostre garde. 
Mais maulx feuz a celle heure m'arde 
Que je de rien lui mentiray. 
Ne ja ne le vous celeray, 
Je la vourray a femme avoir, 
Car je l'ay plevie pour voir. 
Si ne li soit point de moy grief, 
Car si je vifz et vieign a chief 
De recevoir en paix ma terre, 
Je la revenray ceans querre, 
Si la feray dame et contesse, 
Se bien em pesoit l'abbaesse 
Et aussi a tous mes amys : 
Ce li promet et ay promis. 
Et si j'envoy a li messaige, 
Priveement le faictes sage 
De parler a ly, ce vous proy. 
Ja ne s'esmoit que fille a roy, 
Tant soit riche ne belle en face, 
En lieu de li m'espouse face. 
Si lui faictes hounour et feste. 
De son avoir et de sa teste 
Se pourroit povrement fier, 
Ce vous puiz je bien affier, 
Qui li feroit ennuy ne honte. » 
Liez et joyeux sont de ce conte 
Cil et la prieure sa seur. 
Si lié en a chascum son cuer 
Qu'il en pleurent de joye fine. 
« A m'antein l'abbaesse Ermine 
Ne soit ja ce conseil sceüz, 
Que nous n'en soions deceüz, 
Fait il, ce vous requier je bien. » 
Cil dient : « N'en doubtez de rien ; 
Nous nous lairïons ainçoys pendre 
Qu'autrui le feïssons entendre. » 
Atant finent leur parlement. 
Galeren a priveement 
Fresne d'une part acostee, 
Si l'a doulcement confortee 
Que ne s'esmait de riens qu'elle oye. 
Puis la baise et des braz li loye 
Le coul et doulcement li lasse ; 
Le nez et la bouche et la face 
Li va baisant, et forment pleure. 
La grant amour qui leur court seure 
Les tient ensemble longue piece. 
Nulle chose qui tant leur siece 
N'est a leur gré fors estre ensemble. 
A tant leur maistre les dessemble, 
Qui crient que trop n'aient targié. 
Au departir et au congié 
Plurent et font un duel trop fort, 
Qu'avoir ne cuident mes confort 
Que il se puissent reveoir. 
Ces deux a bien en son pouoir 
Amours, et bien les a guettiez. 
Au chappelain en prent pitiez 
Quant veüz les a deppartir. 
Au dessevrer sont vray martir, 
Tant y seuffrent, tant mal et peine. 
Le maistre tous deux les enmeine 
Davant sa dame et davant Bruns, 
Qu'il sont ausques mat et embruns ; 
Mais ne pourquant bien se confortent, 
Par dire contes se depportent ; 
S'ont souppé ausques par loisir, 
Puis vont repouser et gesir 
Jusques au matin, au cler jour, 
Qu'il sont yssu de Biausejour. 
Et Galeren a congié pris 
Comme affaictié et bien apris 
A l'abbaesse et a Frenein. 
N'y a prestre n'y a nonnein 
Que au partir pleurer ne voye. 
Mais Fresne moult pou le convoye 
Qui de l'estrange gent se doubte. 
Aprés le congié sieust la rote 
Galeren, et a tant se part ; 
Et l'abbaesse d'autre part 
Et les nonnains qui s'en retournent 
Ou service faire s'atournent, 
Que Dieux mette en paradis l'ame 
D'Alibren et de Ydein sa femme. 
Le grant ennuy et le contraire 
Ne vous pourroit bouche retraire 
Que Fresne nuyt et jour demeine ; 
Car Galeren son cueur enmaine, 
Qui le corps menast voulentiers. 
Dont ne demeure mie entiers 
Le corps puis que son cuer ne garde ? 
Si fait, qui raison y esgarde : 
Voirs est que Galeren l'en porte, 
Qui du sien cuer Fresne en conforte : 
Fresne a le cuer de son amy. 
N'a pouoir en soy que demy 
Galeren, qui son cuer n'a mie, 
Car il a changé a s'amie, 
Qu'elle a son cuer et li le sien. 
Dont ne perdent leurs deux corps rien, 
Car si Fresne a le cuer celi 
Et il le Fresne, un font endui. 
Puis que li cuer font doncques un 
Entiers est le corps de chascun, 
Qu'il y est tout et celle toute. 
Entiers sont il, n'est mie doubte, 
Quant un seul cuer a deux corps sert. 
La pucelle a plourer s'aert, 
Qui en une chambre s'en entre ; 
Tant dolent a le cuer du ventre 
Que sus les piez ne puet ester, 
Ains se commence a dementer. 
Si s'est sus une forme assise. 
« Ha, Galeren, or suis je prise, 
Fait elle, biaux doulx chiers amys ! 
Aprimés est mes ennemys, 
Li dieu d'amours qui me guerroie. 
Trop est irez, trop se desroye 
Vers moy, et trop cruel le sens. 
Dieux ! pourquoy n'is je de mon sens 
Quant Galeren ceans ne voy ? 
Je ne le sieu ne ne convoy, 
Ne je ne parole a li mie. 
Comment, sote, es tu mes s'amie ? 
Vouldras le tu donc mes amer ? 
Cy a trop dur mot et amer, 
Quant j'ay demandé tel oultrage. 
Je suis de la demande sage, 
Respondre y puis comme certeine : 
Mon cuer a li amer m'ameine 
Et veulst bien que s'amie soye, 
Il le veulst voir, si je dysoie 
Qu'avoir n'y voulsist son assens. 
Si vueil je amer contre mon sens. 
Contre mon sens ? Quelle l'ay dite ? 
Suiz je plus vieus et plus despite 
Se j'aign Galeren de Bretaigne ? 
Je cuidoye, si Dieux me praigne, 
Que tenue en fusse plus chiere. 
Dieux ! pour son corps et pour sa chiere, 
Pour sa biauté, pour sa valleur, 
Suiz je cheüe en grant douleur ! 
Cheüe ? S'il t'a fait cheoir 
Ne te peut pour ce mescheoir, 
Car souffrir d'Amours la mesaise 
Et la douleur, pour qu'elle plaise, 
N'est mescheance, mais deduiz. 
Pour li veult estre mes cuers duiz 
A travail endurer et paine. 
Cil qui le mal d'Amours ne paine, 
Qui tent tousjours a son vouloir, 
S'il avant ne le fait douloir 
Ne scet qu'est deduit ne que joye ; 
Car nulz n'ayme ne ne conjoye 
Chose, se l'en chier ne l'achate. 
Donc vueil je bien qu'Amours me bate, 
Pour mieulx congnoistre joye aprés. 
Lasse ! de ses couz suis je pres, 
Mais de ses biens suis je esloignee. 
Bien m'est ma douleur aloignee 
Quant Galeren ainsi m'esloigne. 
Lasse ! or ay je de ce besoigne 
Dont je seul avoir grant planté : 
My oeil seulent la voulenté 
De mon cuer pestre et assouvir, 
Or ne le puent mes servir, 
Ne ne sçavent a quoy aerdre, 
Puis qu'on leur fait leur proye perdre. 
Qu'ay je affaire de leur servise ? 
Or ay parlé com mal aprise, 
Car de tant com Galeren virent 
Voulentiers et bien me servirent, 
Et serviront a leur pouoir 
Tant com il le pourront veoir. 
Et de tant m'est il bien cheü, 
Qu'en ce pourchaz qu'ilz ont eü 
Se deduit mon cuer et remire. 
A li me sache Amours et tire, 
Qu'endeux nous joint et met ensemble. 
Nul departir ne me dessemble, 
Car esloigner n'esloigne mie 
Amy vray de loyal amye. » 
Tout ainsi chascun jour par rente 
Se plaint la pucelle et demente, 
Et deul demeine amer et fort ; 
Ne prise chastoy ne confort 
Que son parrein Lohier li face. 
Et Galeren toust se pourchasse, 
Qui venuz est en sa contree. 
Au recevoir et a l'entree 
Li font ses hommes grant hounour, 
Si com l'en doit faire a seigneur. 
Touz l'ounourent et baz et hault, 
Aprés li loent qu'il s'en aut 
Oultre mer au roy d'Angleterre, 
Pour ses fiez et ses droiz requerre, 
Aprés en Bretaigne retourt, 
Et puis se pourvoie et atourt 
Pour estre chevalier nouvel. 
Galeren ne pensa puis d'el. 
En son paÿs plus ne sejourne, 
Ainçoys se pourvoit et atourne 
Ne il n'a guaires arresté. 
Chevaliers enmaine a planté, 
A la mer vient et oultre passe ; 
Aprés s'efforce tant et lasse 
Qu'a Londres vient a bon conroy. 
La treve son cousin le roy 
Qui li fait feste et belle chiere ; 
En boys le meine et en riviere, 
Et deux moys le tient avé ly, 
Tant qu'il n'a ja a court cely 
Qui ne le tiengne a moult courtoys. 
A merveille l'amoit li roys ; 
Sil fait servir et hounourer ; 
Tant le veult faire demourer 
Avec li qu'il soit chevalier ; 
Mais celi qu'Amours fait veillier 
N'encores ne s'est encusé, 
L'a contredit et refusé 
Et le roy de l'ouneur mercie. 
Un jour vient a li, si li prie, 
Com bien parlans et come sages, 
Que il reçoyve ses homages. 
Li roys qui bien est conseilliez 
Les reçoit et cil en est liez ; 
S'a prins congié de retourner, 
Et li roys li fait atourner 
Quanqu'il li fault et fait venir, 
Quant plus ne le puet retenir ; 
Du sien li donne grant tresor, 
Robes, chevaux, argent et or, 
Et despens pour fournir sa voye ; 
Et tant le conduit et convoye 
Que Galeren entre en la mer, 
Qui ne puet oblïer l'amer. 
S'ont tant nagié et estrivé 
Qu'il sont a droit port arrivé ; 
De la nef yssent, si s'en tournent ; 
Nul lieu n'arrestent ne sejournent, 
Jusqu'il sont a Nantes venu. 
Viel et jenne, blont et chenu 
Qui de li doivent tenir fiez, 
Li sont allez requerre aux piez, 
Et il leur rent lur fevetez. 
Or est sire de sept citez 
Et de cent chastiaux bons et fors. 
Or n'a voisin qui ait effors 
Ne hardement vers li de guerre, 
S'il ne veult perdre corps et terre. 
Sires est Galeren sans faille, 
Mais or li sourt une bataille 
D'Amours qui le presse et tourmente. 
Si mise y a la nuyt s'entente 
Qu'entendre ne puet a dormir, 
Qu'Amours le fait plaindre et fremir. 
Tourner et retourner sus couste. 
« Dieux ! com traÿt Amours son hoste, 
Celi fait il, qui bien le sert ! 
Biaux sire Dieux, comment dessert 
Mon corps vers Amours qu'i l'occie ? 
J'ay veü l'oste qui mercie 
Celui qui l'ouneure et qui l'ayme. 
Se mon corps donc d'Amours se clayme, 
Nuls nel doit tenir a merveille : 
Si je l'onneur, il me traveille ; 
Si mon service rien ne prise, 
Ne cuit que nul a sa devise 
Le puit servir n'a son vouloir. 
Loyaulté ne m'y puet valloir. 
Loyaulté ? Certes trop me vant. 
Ce me puet bien venir devant 
Qu'elle n'est en moy ne j'en li ; 
Puis que j'entrelés et oubly 
Celle par qui je puis mourir, 
Et qui bien me repuet guarir 
Des grans douleurs qui m'ont seurpris. 
Puis que j'ay o li congié pris, 
Si loyauté en moy eüsse, 
Avoir veüe la deüsse 
Au moins dix foiz ou quinze ou vint. 
Onc mes certes d'autruy n'avint 
Qu'i n'eüst cuer et voulenté 
De retourner a sa santé : 
Ma santé est ce voirement ; 
Si je n'y voys prochainement, 
Recevoir m'en couvient la mort. 
Sa debonnaireté me mort, 
Sa belle chiere et sa biauté. 
S'en moy ne faulsist loyaulté 
Je trovasse Amour debonnaire, 
Qu'elle veult trover leal paire 
Et un tout seul cuer en deux corps. 
De ceste paire suis je hors, 
Brisee l'ay et entamee ; 
S'elle ayme et elle n'est amee, 
Li gieu mau party en est siens. 
Je li ay promis tous les biens, 
L'ouneur de moy et de ma terre : 
Puis que je revins d'Angleterre, 
Ne li envoyé mon message. 
S'Amour me vent chier cest oultrage, 
Je cuit que pour mon bien le fait ; 
S'elle me bat pour mon meffait 
Je m'en vourray moult amender : 
Sans nul noncier, sans nul mander, 
Vueil a li de moy present faire ; 
Ne m'en voulrroye plus retraire 
Que le matin ne mueve au jour, 
Pour chevauchier a Biausejour. » 
Moult s'esgressa, moult s'estourmy 
Galeren, qu'onques ne dormy 
La nuyt. Que que deüst grever, 
Ses sergens fist au jour lever, 
Pour les celles mectre et les frains. 
Il n'est mie des deerrains 
Monté sur le cheval courant ; 
De la cité se part errant 
Com cil qui het a sejourner ; 
Ne veult meignee grant mener, 
Mais qu'il enmeine avec li Brun. 
Il a fait entendre a chascun 
Qu'il va veoir sa bonne antein, 
Qu'il n'a veüe en jour lointain. 
Cil dient qu'il fait que loyaux. 
Un soumier qui porte joyaux, 
Et or et argent en monnoye, 
Toile de lin, et draps de soye 
En fait mener, et tant esplecte 
De chevauchier la voie droite 
Qu'il est a Biausejour venuz. 
A joie est leans receüz 
Et festoiez, ce pouez croire. 
Les nonnains et clerc et prouvoire 
Le conjoient et li font feste, 
Et s'ante l'abbaesse honneste 
L'acole deux cent foiz et bese. 
Fresne d'autre part est a aise 
Qui li jecte ses braz au coul. 
Cil qui n'a mie le sens foul 
Dou toutes et touz solacier, 
Li reset bien le sien lassier, 
Si la baise en my la face, 
La costume estoit lor a ce. 
Moult a a tous grant feste faicte. 
En surs de li s'est Fresne traicte 
Et cil de li si bellement 
Qu'encor n'y a decevement. 
Chascum conjoit, chascum aresne. 
Li et Lohiers et belle Fresne, 
La prieure et des nonnains siz 
Se sont en un prael assiz, 
Mais que Galeren fu arriere, 
Lez li Fresne, s'amie chiere, 
Qui se demainte et plaint a li 
Du grant tourment et de l'ennuy 
Que pour s'amour endure et porte. 
Mais Galeren la resconforte, 
Qui est aussi desconfortez : 
« Belle, fait il, si vous portez 
N'endurez pour moy mal estouz, 
N'en resui pas quicte pour vous, 
Ne quicte n'en vueil estre mie. 
S'en se doit douloir pour s'amie, 
Bien en faz ce qu'on doit tenir ; 
Amours m'a cy fait revenir 
Et pour vous me met en doubtance ; 
De tant aiez vraye esperance 
Que je vous tendray ma promesse : 
Je suis cuens, vous serez contesse, 
Onques n'en soiez en esmoy ; 
Ainz que passé soient cinq moy, 
Vouldray pour vous chevalier estre ; 
Adonc serez par main de prestre 
Ma fame, et je vostre barons. 
Ce qu'il vous fault adonc arons, 
Car avoir ne pouons loisir 
D'estre ensemble a nostre plaisir. » 
Ainsi conforte la pucelle, 
Et puis Lohier son maistre apele, 
Si lui dist : « Maistre, entendez ça. 
Noustre affaire savez pieça. 
J'ay ceans joyaulx a planté 
Dont Fresne avra sa voulenté, 
Toile et deniers, et draz de soie ; 
Je ne vueil, maistre, ou que je soye 
Que riens li faille ne souffreigne ; 
N'a ceans ne la hors compaigne, 
Estrange dame, ne seigneur, 
En qui n'en emploit par hounour 
Et mecte tout a abandon, 
Envers ceulx qui vauldront le don : 
Ce li vueil je moult bien apprendre, 
Car ja tant n'en savra despendre 
Com elle en avra plus assez. 
Recevez les, et si pensez 
Du bien garder com a son oez. » 
Le bon Lohier li respont lues : 
« Grant mercy de Dieu et de ly. 
Nulle rien plus ne m'embelli 
Que vostre voulenté a faire. 
- Fresne, fait il, n'aiez contraire 
Puis que vous avez mon pouoir. 
Souvent vous revenrai veoir, 
Ne vous allez ja dementant. » 
Levé sont du prael a tant, 
Si vont laver et puis mengier. 
Servi sont bien et sans dangier, 
Puis vont gesir, et au cler jour 
Se departent de Biausejour. 
Le grant duel ne le grant martire 
Ne vous vueil recorder ne dire, 
Que Galeren et Fresne mainent. 
Galeren et Brun tant se peinent 
Qu'ilz sont a Nantes retourné. 
Amours a si mal atourné 
Galeren, qu'il ne puet durer 
N'en son pays plus demourer ; 
Ne le tint besoing ne sejour 
Que souvent n'aille a Biausejour ; 
De chevauchier la ne li poise, 
Car trop li est tart qu'il y voise ; 
Tout adez y vouldroit aller, 
Mais trop redoubte mau parler. 
Et non pourquant l'en en parolle 
Tant que l'en en tient Fresne a folle, 
Et en a blasme et villennie. 
« Li cuens Galeren l'a honnie », 
Fait li uns. - « El l'a plus honny, 
Fait li autres, ce vous pruet cy, 
Qu'il est cuens et sire de terre, 
Si ne veult mes yssir de serre, 
Ne de delez Fresne lever. 
Ce puet nostre païs grever 
Et ses parens et ses amys, 
Quant il a si tout son cuer mis 
En une garce povre estrange. » 
Ainsi honnit, ainsi ledenge 
Chascun qui de Fresne parole. 
Galeren en est a escolle, 
Si l'en chastie Brun souvent, 
Qui sa parolle en jecte au vent, 
Car sil de neant ne la prise. 
Son chastiement plus l'atise, 
Et si l'em plaist plus Biausejour, 
Car la bele y est a sejour 
Qui les autres vaint de biauté, 
Aussi com un cler jour d'esté 
Vaint d'iver tout le plus oscur. 
Galeren cuide estre asseür, 
Un jour qu'il est avec s'amie ; 
Mais par une langue ennemie 
Est deceüz, et il et elle. 
Si les encuse une pucelle. 
Dit l'a a sa dame en appert 
Que Galeren son nepveu pert, 
Et tous ses amys l'ont perdu ; 
Car en Fresne a tout despendu 
Et cuer et corps par li hanter ; 
Si n'en puet l'en nul bien chanter. 
Si est honis qui terre tient 
Qui soignant haulte ne maintient ; 
Puis que ce vient a ce vouloir 
L'en doit choisir qui puet valloir. 
Cesti ne veult nulli veoir : 
Quant il puet lez Fresne seoir, 
Bien cuide avoir conquis Damas. 
- « Est or voir ce que tu dit m'as ? » 
Fait celle. - « Ouil », dit la baasse. 
Plus de cent foiz s'apelle lasse 
L'abbaesse qui oit ce dire ; 
Du grant duel qu'ell'a et de l'ire 
Li commence le viz a teindre ; 
A regreter prent et a plaindre 
Galeren, son nepveu, de cuer. 
« Ha ! quens Alibran, Yde seur, 
Ne cuiday que vous eüssiez 
Enfant dont vous ne deüssiez 
Avoir hounour, et vous et ly. 
Mais or a cy honte et ennuy, 
Si Galeren bien ne se prueve 
Qui estre avec les bons ne rueve, 
Ainz est d'une garce souzprins. 
Lasse ! il deüst monter en pris, 
Hanter haulx hommes, roys et contes. 
Lasse ! com est villain cil contes ! 
Or sera m'onneur amenrie, 
S'une garce que j'ay nourrie 
Le fait de s'onneur tresbuchier. 
Je li feroie ainçoys sacher 
Les mamelles de la poitrine, 
Comment que soie sa marrine, 
Qu'a tousjours mes ne l'en tournasse ! » 
A tant se lieve et avant passe, 
Et fait Galeren appeller. 
Elle ne li veulst rien celer 
Lorsqu'il vient, ainz li prent a dire : 
« Galeren, nies, or estez sire, 
Or voy que vous y gaaigniez. 
Si vous estïez rooigniez 
Et renduz, plus serïez richez ; 
Car ceans a moult doulces miches. 
Si n'est pas bon le retourner, 
Car moult y a biau sejourner ; 
Pour ce a non ce lieu Biausejour. 
Bien dut Bretaigne amer le jour 
Que vous venistes en aage. 
Je n'ay garde de voustre oultrage ; 
Nourry vous ay, si suiz vostre ante, 
Si vous diray comme dolente 
Mon vouloir et ce que je pens : 
En vous n'avez guaires de sens, 
Qui amez une garce folle ; 
S'estes revenuz a l'escolle, 
Qui a hault homme est a contraire, 
Quant ne met peine a s'en retraire. 
Ne vous blamasse pas, par m'ame, 
S'amissiez une haulte dame. » 
Galeren ne scet que respondre, 
Ne scet ou il se voist repondre ; 
Li villain mot l'ont si attaint 
Que de honte en a le vis taint. 
Oultre s'en va, rien ne respont, 
N'a si desconfit en ce mont. 
N'a duel fors que de la pucelle. 
Un sien varlet a li appelle, 
Commande li les selles mectre ; 
Cil et autres qui entremettre 
S'en durent, les ont mises lors ; 
Biaux hernoyz bien tenans et fors 
A dessus le cheval au Bret ; 
Oncques en l'estrief pié ne met, 
Ainz sault es archons, si s'en tourne ; 
Sa maigniee apres li s'atourne, 
Chevallier, varlet et sergeant, 
A chevauchier aprés errant ; 
S'ont tant et nuyt et jour allé 
Qu'ilz sont à Nantes hostellé. 
La veulst Galeren sejourner, 
A qui Bruns ne puet destourner 
L'amour dont il est tant pensiz. 
En cinq sepmaines ou en six 
Ne veult Galeren chevauchier, 
Comme cil qui ne s'a riens chier, 
Ainz se veult chascum jour occire. 
Bruns une chose li desire 
A enorter, si li a dit : 
« Sire, sachiez que l'on m'a dit 
De vous adés en ceste terre », 
Fait cil, qui cuide acheson querre 
Dont li pouÿst s'amour embler, 
« D'ore en avant vous puet sembler 
Que vous avez sens et aage 
D'eschever folie et oultrage ; 
Ne vous ne veez par raison 
Que par sejourner en maison 
Puist a grant fruit hault hom venir ; 
Ne vous devez mais maintenir, 
Comme enfantis ne comme nices. 
Yssiez hors et rompez les lices, 
Aprenez gens a bien veoir ; 
Comme haulx homs de grant pouoir 
Soiez largez et baulx et liez. 
Certes maulvés blasme acueillez, 
Trop mate avez adez la chiere. 
Par Dieu n'avez mie trop chiere 
Celle qu'on dit que vous amez. 
Si de s'amour vous reclamez, 
Je vous en conjur et le vueil 
Que vous haulssiez en apper l'ueil 
Et faictes biau semblant et lié, 
Si qu'on vous truit appareillé 
Pour joye maintenir et feste : 
Certes plus est vieux qu'autre beste 
Qui bien ayme et qui ne s'envoise. 
Dores en avant voir me poise, 
Quant chevalier n'estes noviaus. 
Faictes mander dix damoiseaux, 
Fieus a haulx hommes de vo terre ; 
Si les menez pour armez querre 
A court ou de conte ou de roy, 
Et allez a si hault conroy 
Qu'on en parle jusque outre mer. 
Haulx homs joyeux qui veult amer 
Se doit atourner a proesce 
N'eschever hounour ne largesce, 
Qu'assez pouez partout donner. 
Faictes tost vostre erre atourner 
Pour mouvoir en ceste sepmaine. » 
Galeren, qui Amours demeine, 
S'aparçoit que il oit bien dire, 
Qui dore en avant est le pire 
Qui vive et du peieur eür, 
S'il n'a de li conseil meür. 
Or se voulra mieux contenir, 
Or veult chevalier devenir, 
Car son cuer li loe et conseille. 
Sa voie tourne et appareille. 
Pour plus haster assez sa voie 
Partout ses messaiges envoye ; 
Si fait venir varlez de priz 
Que il a en sa terre pris, 
Gentilz hommes sains et hetiez : 
Jusqu'a dix moult bien affaitiez 
Avec li yront pour s'ounour 
A la court d'aucun grant seigneur, 
Pour chevaliers estre avec li. 
Mais il sera troublez d'ennuy 
S'il n'a enquis ainçoys nouvelle 
De Fresne, s'amie la belle, 
Qui pour li soustient mainte honte. 
Yneslement un varlet monte 
Qui emporte ses lettres closes, 
Ou il a mises maintes choses 
Et meintes privetés d'amours. 
Puis li commande que ja jours 
En lit n'en hostel nel souzpreigne, 
Tant qu'il soit a rive en Bretaigne 
Venuz et ait fait son message. 
Ainsi a fait Galeren sage 
Le varlet, et cil lors s'en tourne. 
Jour et nuyt d'errer pou sejourne 
Jusqu'il vient a l'obedience, 
Tout a droit point que l'en commence 
La messe, et que chascum l'escoute. 
Le messagier n'est mie en doubte 
Qu'il ne face bien ce qu'il trace ; 
Tant quiert son affaire et pourchace 
Qu'il parole au bon chappelain. 
Cil le fait parler a Fresnein 
Priveement que qu'en dit messe, 
Que ne le sache l'abbaesse ; 
Et celi la salue ainçoys 
De par Galeren le courtoys, 
Et puis li a baillé l'escript. 
Ce qu'elle y voit en mi escript 
Cougnoist elle bien et scet lire, 
Qu'elle scet diter et escripre. 
Si la salue ses amys, 
Et de ce qu'il li a promis 
Li mande qu'elle n'ait doubtance, 
Car bien li tendra convenance, 
Et qu'il s'en va demander armez. 
Adonc courent espés lez larmes 
Des euz Fresne quant a tout lit. 
En li n'a joie ne delit 
Puis que Galeren voit mander 
Qu'il s'en va armes demander, 
En terre loing de son visnage. 
Non pourquant elle s'asouage 
Par son escript qui la conforte. 
Au varlet a mengier apporte 
Qui moult se haste de raler. 
Quant Fresne ne puet plus parler 
Et elle voit qu'il a mengié, 
N'a de rien nulle aprés targié, 
Ainz court un coffre deffermer. 
A cellui que tant puer amer, 
C'est le bon Galeren le Bret, 
Veulst envoier par le varlet 
Une seue manche bien faicte, 
Ou elle a de fin or pourtraicte 
S'ymage et sa harpe a son coul. 
« Frere, ne te tient pas pour foul, 
Fait la pucelle, mes amys, 
Qui t'a ycy a moy transmys. 
Or t'en va et si le salue 
De par celle qui est sa drue, 
Et qui d'autre ne se reclaime ; 
Et si li dy que se il m'ayme 
Ainsi com a moy s'en descueuvre, 
Son mandement vendra a euvre, 
Et si je vif bien le savray. 
Mais que qu'il face je seray 
Siene, n'autruy estre ne vueil ; 
Que que j'aye trové u fueil, 
Ne que qu'il face ne qu'il die, 
Entree sui en l'enresdie, 
Siene mouray ; ce est m'estuide. 
Pour querre hounour son païs vuide ; 
Si le craing demourer et dout ; 
Mais dame Dieux qui a fait tout 
L'ameint et retourt sauf et sain ! 
Mettez ceste manche en vo saing, 
Et dictes que je li envoy, 
Si li souvendra mieulx de moy. 
Quant chevalier sera nouviaux, 
Se par li est meüs cembiaux 
En tournoy ou en autre estour, 
S'il la porte et il a m'amour, 
Qu'il ne l'oblit, en remembrance, 
Mieulx en savra ferir de lance : 
Car qui bien ayme mielx en vault 
Et en estour et en assault, 
Plus en est sages et hardiz. 
Au deerrain aprés ces diz 
Vous li direz de par s'amye, 
Qui s'amour tost ou tart oublie 
N'a droit en ganz d'amours n'en manche. » 
Ainsi dit la pucelle franche. 
Quant ce a dit la damoiselle, 
Le messagier monte en la sele, 
Congié a pris et si s'en part. 
Fresne s'est traicte a une part 
Qui grant douleur en son cuer porte. 
Mais son bon parrein la conforte 
Tant qu'esleechier la convient. 
Arriere en Bretaigne revient 
Le varlet, s'a fait son message. 
Au Breton esprent le courage 
Le plesant salut de s'amie. 
Le messagier ne lui a mie 
Les parolles Fresne celees, 
Ainçoys li conte en recelees, 
Qu'oncques de mot nul ne mesprint ; 
Et en son seing la manche print 
Que Fresne fist par grant entente, 
Si li donne lors et presente, 
Car ele veult que il la port, 
Se il tant ayme son deport, 
Quant chevalier est de nouvel. 
Le messagier a bien et bel 
Son message dit et conté. 
Tout en a ja de grant fierté 
Galeren plain le cuer du ventre ; 
En une chambre lors s'en entre 
Sans compaignee, et puis desploie 
La manche, et voit l'euvre de soie, 
D'or et d'autre couleur moult gente ; 
Souvent en regarder s'entente 
Met l'ymage qu'il voit escripte ; 
Tant s'i entent, tant s'i delite, 
Qu'il s'i oublie une grant piece ; 
Il n'y voit rien qui ne li siesse, 
Car il li semble et avis est 
Que celle soit qui tant li plest ; 
Du doy la touche et va disant : 
Ycy est Fresne la plaisant, 
C'est cy son nez, qui s'en prent garde, 
Cy sont ci oeil dont ill esgarde, 
C'est cy son front, c'est cy sa face, 
C'est cy sa gorge qui me lace, 
Cy est son chief, cy est son corps : 
Or est acreü mes tresors, 
Quant j'ay Fresne cy avec moy ; 
Bon tesmoing en ay, car je voy 
Ceste en son gros, ceste en son hault ; 
Ainsi tient elle son bliaut 
Quant elle harpe et elle passe : 
Bien scet pourtraire et bien compasse 
Celle qui est ycy tyssue ; 
Il n'y fault plus fors que l'issue 
De la voix, s'i fust Fresne entiere : 
Certes cy a riche baniere ; 
Ne doit avoir le cuer couart 
Qui en ceste met son esgart ; 
Or say je de voir qu'ell'est sage, 
Que elle m'a mis en courage 
Ce qu'encores n'y a esté. 
Or ay je bonne voulenté 
D'armes prendre, mes qu'a Dieu plaise ; 
Je voy bien que cil sont a aise 
Qui prenent les armez et aiment ; 
Car se il d'Amours se reclaiment 
Et ilz veulent a pris entendre, 
Plus en puent souffrir et rendre 
Couz en estour et en bataille. 
Et pour ce que je mieulx en vaille 
Ne vueil estre plus a sejour, 
Ainz m'en yray demain au jour, 
Puis que la belle m'en avoie 
Qui ceste manche m'en envoye. » 
Galeren a la manche prise, 
A ses yeux l'a moult trestost mise, 
Baisee l'a, puis la reploie ; 
En une touaille de soie 
L'envelope, puis la met puer 
Dedens son sein contre son cuer : 
La la garda plus de sept ans. 
Monnoie, esterlins et besans 
A fait le jour peser et querre : 
Aller veulst en estrange terre, 
Si li estuet porter avoir. 
De ce fait il moult grant savoir, 
Qu'estranges homs est mal venuz 
Qui d'avoir est povre tenuz, 
Et li richez est a houneur, 
Si le tiennent touz a seigneur, 
Tant com a autre puet bien faire. 
Toust fait atourner son affaire 
Et touz ses compaignons armer, 
Ceulx qu'avec li vourra mener, 
Et garnir comme li chascun. 
Sa terre a commandee a Brun, 
Qui ses homs est et ses cousins, 
Le plus vaillant de ses voisins, 
Pour la seigneurie enchargier. 
Les chevaulx ont pour chevauchier 
Atourné de nouviau hernoys. 
Trente sommiers blans comme noiz 
Font chargier l'endemain de draps, 
D'escuelles et de hanaps, 
De culliers et de poz d'argent, 
Et d'autre tresor bel et gent, 
Si comme de robes et d'armes. 
Bourgeoys y pleurent meintez lermes 
Quant il yssent hors de la tour. 
A grant gent et a bel atour, 
Se part Galeren de son estre. 
Dix destriers fait mener en destre, 
Que li donna le roy d'Espaigne. 
Ainsi s'est partiz de Bretaigne 
Li varlez et trespasse France ; 
Tant a allé que il s'avance, 
Si comme aventure le meine, 
Tout droit a Mez en Loerraine, 
Le jour de feste saint Jehan. 
N'a le jour en la ville enhan, 
Ne villennie, ne doulour, 
Car un sires de grant valleur 
Y a mil chevaliers par ban, 
Qui tient Loerreine et Breban 
Et Bourgoigne jusqu'a Losenne ; 
C'est sires de Loz et d'Ardane 
Et de Hollande jusqu'en Frise. 
Moult l'ayme cy sieclez et prise, 
Qu'il est sages, puissans et doulx, 
Honnourez et cheriz de tous, 
Et de haulx et de baz amez, 
Li dux Helymans est clamez. 
Pour ce qu'il i fu au dit jour, 
Et il les huit jours a sejour 
Et chascum an y tient court grant, 
Galeren se voit moult en grant 
Qu'il puit a celle court aller, 
Dont il oit tant en bien parler ; 
S'envoie avant pour prendre ostel, 
Et l'en li prent moult bon et bel, 
N'en la ville n'a si plaisant. 
Tout sagement et deduisant 
Entre Galeren en la ville 
Ou il oit de destriers dix mille 
Parmy ces rues cler hanir, 
Chevaliers aller et venir 
Sur chevaulx reposez et froes. 
Cil autre y jouent aux eschés, 
Et cil aux tables se deportent ; 
Cil varlet ces presens y portent 
Par les hostels a ces pucelles 
Et aux dames vaillans et belles. 
Planté y a de damoiseaux 
Qui font gorges a leurs oyseaux. 
Si sont fichees ces banieres 
Et cil escu taint de manieres 
Sus fenestres de tours perrines ; 
De couvertoers vairs et d'ermines, 
Et d'autres chiers draps traiz de males 
Ont pourtendues ses grans sales ; 
Autres ront mise leur entente 
De jonchier ces rues de mente 
Et de vers joncs et de jagleux. 
Cy sont a vendre cist chevreux 
Et chers et autres venoisons, 
Et de la est la grant foisons 
D'oues, de jantes et de grues, 
Qu'on va portant parmy ces rues, 
Et d'autres volailles assez ; 
Trop repourroie estre lassez 
De nommer et de mectre en nombre 
Les poissons que l'en vent en l'ombre ; 
Si pouez veoir ou chemin 
Planté de poivre et de coumin, 
D'autres espices et de cire. 
Si sont li changeürs en tire 
Qui davant eulx ont leur monnoye : 
Cil change, cil conte, cil noie, 
Cil dit : « C'est voirs », cil : « C'est mençonge. » 
Onques yvres, tant fust en songe, 
Ne vit en dormant la merveille 
Que cil puet cy veoir qui veille. 
Cil n'y resert mie d'oyseusez 
Qui y vent pierres precieuses, 
Et ymages d'argent et d'or. 
Autre ont davant eulx grant tresor 
De leur riche vesselement. 
La en a vint, la en a cent 
Qui brere font lyons et ours ; 
En mi la ville, es quarrefours, 
Viele cil, et cist y chante, 
Cil y tumbe, cist i enchante. 
Cy orrïez cors et bousines, 
Et les cousteaux par ses cuisines 
Dont cil queu lez viandes couppent, 
Qui des meilleurs morsiaux s'en coupent. 
Cy a grant noise des mortiers, 
Et des cloches de ces moustiers 
Qu'en sonne par la ville ensemble. 
Telle feste court, ce me semble, 
Mais or est morte en nostre aage, 
Pas ne regnent li seigneurage. 
Li Breton est en Mez entrez ; 
De tous dont il est encontrez 
Est saluez avenanment ; 
Entr'eulx en font leur parlement 
Et dient, si comme il s'amassent : 
« Qui sont cil qui par cy s'en passent ? 
Je cuit que cil biaux, cil adroiz, 
Qui siet sur le cheval si droiz, 
Est roys ou ducs ou quens sans doubte. » 
Galeren les oit et escoute, 
S'ezgarde voulentiers la feste, 
Ne nulle part ne s'i arreste, 
Et ses sergens l'ont avoié, 
Qui furent davant envoyé, 
A son hostel que ilz ont pris. 
Moult par est l'ostel de grant pris, 
Et l'ostesse vaillant et belle. 
Au descendre jus de la selle 
Le saluent et bien et bel. 
Tous descendent li damoisel, 
Si sont monté en une sale 
Qui n'est ne villaine ne sale, 
Ainz est, du travers et du lonc, 
D'erbe vert jonchie et de jonc, 
Et les paroiz a la roonde 
Cuevrent li plus biau drap du monde, 
Qu'on a pourtendu tout autour. 
Li hostes est de grant atour, 
Si se scet moult bien entremettre 
Du tresor a sauveté mettre, 
Et des chevaulx faire hosteler. 
Li Breton (qu'en vault le celer ?) 
Ses compaignons a li apele, 
Robe donne a chascum novelle, 
Chiere et bonne de grant conroy, 
Que chascum semble filz de roy ; 
Son hoste a revestu de neuf : 
Des autres ne vault moins d'un oef. 
Celui jour Galeren s'en tourne, 
En son hostel plus ne sejourne, 
Ainz va au moustier messe oÿr 
Et prier a Dieu que joïr 
Le laist de ce qu'il a affaire. 
Aprés la messe s'en repaire 
A son hostel. Petit demeure, 
Quant il entent de disner l'eure 
Des cors qu'on sonne et des bousines ; 
Tous les voisins et les voisines 
Estourmissent cil menestrel ; 
N'y a pres n'en lointeing ostel 
Cler oiant qui n'oye, ne sourt, 
L'eaue qu'on va criant a court. 
Galeren meïsmes l'entent, 
Qui a ce met le cuer et tent 
Qu'il puit hounour au siecle avoir. 
Or li convendra recevoir 
Sens et pourveance et mesure 
Par quoy li homs en hounour dure ; 
Car chascum estuet mesurer, 
Se il veult en hounour durer, 
Le chief avant de son affaire, 
Et puis aprés la fin pourtraire, 
Et mectre ensemble fin et chief, 
Qu'en son affaire n'ait meschief. 
Pour ce esgarde li Brez et vise 
Sa besoigne ainçoys et avise ; 
Aprés n'y voulst plus arrester 
Qu'au duc ne se voist presenter, 
Avant qu'il assiée au mengier : 
Car mieulx assez pourra jugier 
Du vouloir au duc ainz qu'il boyve, 
Mains doubtera qu'il ne deçoyve ; 
Qu'il advient que vin fait souvent 
Avoir telle chose en couvent 
Qui puis va ausques a descorde. 
Galeren a aller s'acorde 
A la court davant le disner ; 
Son hoste le scet bien mener 
Jusq'u palais au duc vaillant ; 
Puis li a dit tout en alant : 
« Ce grant a ce tretiz visage, 
Qu'on tient tant a doulx et a sage, 
Qui siet au chief du doiz lassus 
Saluez, sire, c'est li dus. » 
Parmy la gent passe oultre estrange 
Li Brez qui ses compaignons renge : 
Davant s'en va, ceulx vont aprés ; 
Tant vont qu'ilz viennent du duc pres, 
Puis ploient les genoiz a terre : 
« Dieux qui vint ou siecle nous querre, 
Ce dit Galeren le gentieus, 
Qui tant par fu larges et pieus 
Que par son sanc nous rachata 
Et de la goule au lou jecta, 
Il sault le meilleur duc qui vive ! 
La renommee cy m'arive 
Qui vostre renon partout porte, 
Qui dit que vous estes la porte 
De tous estranges recevoir, 
Qui ont mestier de vostre avoir ; 
Pour ce ne dy, j'en ay assez ; 
Pour les biens qu'avez amassez 
En vous, vous suis venu requerre : 
S'en ay mon païs et ma terre 
Vuydé, et laissié tout mon aise, 
Pour vous servir, mais qu'il vous plaise, 
Qu'avec vous demourer desir. 
- Dieux qui tout fist a son plaisir, 
Ce dit li ducs, amis, vous sault, 
Et voz gens, si li plaist, consault ! 
Bien cougnoys a vostre parole 
Qu'avez esté a bonne escole 
Ou l'en les sages entroduit. 
A droit chemin vous a conduit 
Qui a ma court vous fist venir : 
Voulentiers vous vueil retenir ; 
Haulx homs me semblez au visage 
Et a l'abit et au coursage, 
Mais voulentiers voulrroie enquerre 
Qui vous estes et de quel terre : 
Tant serez vous plus chiers tenuz. 
- Sire, puis qu'a ce suis venuz, 
Je vous diray, dit Galerens, 
Mon pere fu quens Alibrens 
Et la contesse Yde ma mere ; 
Mais perdu ay li et mon pere. 
De Bretaigne furent seigneur, 
Leur mort m'en a mis en l'onneur. 
S'ay non Galeren le Breton, 
Ces varlés sont my compaignon 
Que j'ay avec moy amenez. » 
Li ducs, qui tant par est senez, 
Quant du Breton a oÿ tant 
Si est levez en son estant, 
Vers li s'en va, et comme frans 
Le lieve amont par my les flans ; 
Si l'a besié en my la face : 
« Galeren, si Dieu bien me face, 
Ce dit li ducs davant sa gent, 
Asseis plus de mil mars d'argent 
Ain je et pris vo remanance. 
Je fui ja en la court de France, 
Ou j'eu mestier de conseil grant : 
La viz je vostre pere en grant 
De moy conseillier sans faintise, 
Contre le roy de saint Denise ; 
Et me donna de ses joyaulx ; 
J'en yssy maulgré les royaulx, 
Car moult y avoie entrepris ;. 
En meint lieu l'ai souvent repris, 
Et encores bien m'en souvient. 
Quanqu'a gentil homme convient, 
Commant que on vous face avoir 
Du mien, ne ja nel quier savoir, 
Mais tout vous soit mis a bandon. 
- Certes, sires, cy a biau don », 
Respont le Breton Galerens. 
Dont sont sur formes et sus bans 
Li chevaliers assis, sans plus ; 
Au chief du doiz s'assiet li ducs, 
Si l'a Galeren servy bel, 
Et tous li autres damoisel 
Savent bien par les rens taillier, 
Soit davant dame ou chevalier. 
Adonc et autre foiz bien sert 
Galeren le duc, bien dessert 
L'ouneur d'armes qu'il en atent ; 
Ou duc biau servir tant atent, 
Et tant y puet grant peine mectre, 
Qu'a court n'a nul qui entremettre 
S'en puit ne souffrir si grant soign, 
Quel qu'i soit, de pres ou de loign : 
Bien se prent de son seigneur garde. 
Mainte belle dame y esgarde ; 
De bien servir sur tous a los 
Soit a table, en riviere, en bos ; 
Soit en tournoy, soit en estour, 
N'y a nul tant y sache tour, 
Ne tant ait apris d'escremie. 
Sans ire est et sans arramie, 
Sans meffait et sans desraison. 
N'a en l'ostel n'en la maison 
Au duc sergent qui ne s'en lot. 
Au los avoir met bien son lot : 
C'est par robes que il leur donne ; 
Et or et argent abandonne 
Aux povres chevaliers honteux 
Qui sont sejournans es hostielx 
Par povreté et par mesaise. 
Ja n'esconduira riens qui plaise 
Ou soit a court ou soit en ville ; 
En li n'a ne barat ne guile, 
Ainz dit et fait bien a chascum ; 
Et quant il puet noter aucun 
Qui est envieux de sa vie, 
Par donner le met hors d'envie, 
Celi fait il bien et hounoure. 
Li ducs meïsmes prise l'eure 
Qu'il le detint en son servise, 
Car il le sert a sa devise : 
Si li vouldra gueredonner. 
Ainsi ne fine de donner 
Et de servir deux ans li bers ; 
En ces deux choses est apers, 
C'est de donner et de servir, 
Pour amour et los desservir. 
Ainsi sert le jour son seigneur, 
Mais il sert la nuyt a gregneur, 
Ce est Amours, a qui il pense, 
A qui il fait si grant despence 
Du cuer qui pou dort et repouse. 
Encontre li souvent oppose, 
Souvent se blasme et Fresne prise, 
Et dit qu'en maulvés lieu s'est prise, 
Car en tel homme son cuer met 
Qui des biens adez li promet, 
Ne pour ce un seul ne l'en avient. 
Et chascum moys y va et vient 
Un message qu'il y envoie ; 
Galeren adés le convoye 
Et meine en son cuer et ramaine : 
S'est aussi com la fame en paine 
Qui son baron maine a Saint Gile 
Et dit : « Or gist a celle ville, 
Demain sera cy, qui est pres », 
Puis n'en vient il d'uit jours aprés, 
Qu'en son cuer de venir le haste. 
Souvent desploie et souvent taste 
Galeren la manche s'amie, 
Quant sa meignee est endormie ; 
Souvent l'acole et souvent baise, 
S'en a grant deduit et grant aise ; 
Et long temps ainsi se deporte. 
Cil qui s'en va a Fresne et porte 
De par Galeren ses escripz 
Est ellevez de mauvez criz, 
Qu'il est de plusieurs parceüz 
Et son affaire est tout seüz. 
Si le scet l'abbeesse Ermine 
Par une mal pensant meschine 
Qui sur Fresne estoit envieuse, 
Pour ce qu'elle est de la prieuse 
Amee et bien de la maison ; 
En une chambre en traÿson 
En a l'abbaesse menee. 
Adonc n'est mie bien senee 
La pucelle, ainz se tient a fole, 
Car en la chambre, ou el parole 
De Galeren a son message, 
Li vient, com fait beste sauvage 
Que chien ont mort et entreprise, 
L'abbaesse d'ardeur esprise : 
Andeux les voit parler ensemble, 
De felonnie et d'ire tremble, 
Vers Fresne vient, si li dist lues : 
« Mau soiez vous cy a voustre ues 
Venue et pour voustre mau preu ! 
Souvent oez de mon nepveu 
Nouvelles dont mon cuer se deulst ; 
Vous les sçavez, mes il ne veulst 
Que je nulles de luy en sache. » 
A tant unes lettres li sache 
Si fort des mains et tost a force, 
Que d'un des doiz li a l'escorce 
A ses oncles sursoulevee, 
Com celle qui semble desvee, 
Dont le doit l'en a moult doulu. 
Tantost com ell'a le salu 
Veü que son nepveu li mande, 
Si li a dit : « Orde truande, 
Com tu m'as ou cuer grant duel mis, 
Quant Galeren est tes amys, 
Qui sires est de ceste marche ! » 
Les lectres a ses piez demarche, 
Et crache par desdeign dessurs. 
« Varlet, or toust, il n'y a plus, 
Fait elle a celi, or en voiez ! 
Garde que si hardy ne soies 
Que tu ceans ja mes reperes. » 
Li messages est debonnaires 
Et honteux, si doubte la dame ; 
Vermeil de honte et de diffame 
S'est departiz de Biausejour ; 
Tant erre de nuyt et de jour 
Qu'il est venu en Loerreine. 
Ceste foiz est la deerreine, 
Car Galeren plus n'y envoie : 
La mescheance de sa voie 
Li a le message contee. 
Ne veulst que plus soit hault montee 
Galeren la honte s'amie, 
Ainz veult souffrir tant qu'endormie 
Et oblïee soit de tous ; 
Ne veulst mie ouvrer comme estouz, 
Ainz soufferra tant qu'il ait armes. 
Or se dolouse, or espant lermes, 
Ne scet que faire, or se tourmente. 
Plus priveement se demente 
Qu'il puet et cele sa doulour ; 
Souvent sent froit, souvent chalour, 
Quant il pense a sa nourreture ; 
Et autre foiz se remesure, 
Qu'il esgarde en son cuer et note 
Que trop penser maint homme assote, 
Quant l'en le voit a chose entendre 
Dont encore ne puet fin prendre. 
Si s'en esbat et se conforte, 
Et entre la gent se deporte. 
Ce li est de grans sens venu, 
Pour ce qu'en en voit maint chanu, 
Viel et fronchié de grant aage, 
Qui ne puet vaincre son courage. 
Pour Galeren souvent endure 
Fresne villanie et laidure : 
Chascum la lesdenge et assault ; 
Amictiez d'acquest rien ne vault, 
Ce puet Fresne leans veoir, 
Mais fiance a en son savoir ; 
Amis charnelz vault plus qu'avoir ; 
Elle n'a leans nul pouoir, 
Car quant sa dame la rancune 
Chascun li dit let et chascune ; 
Las ! la n'a parens ne cousins, 
Ainz demeure entre maulx voisins 
Belle Fresne ; or est espleuree, 
Or li griefve la demouree 
Du Breton qu'el ne puet haïr. 
Quant il commence a meschaïr 
Au mescheant, si li meschiet : 
Or trebuche Fresne, or deschiet, 
Or li est fortune envieuse, 
Or li moustre chiere cruieuse, 
Or li pleure qui li seut rire, 
Or la commence a desconfire 
Par ses biens qu'elle li retaille. 
Le bon Lohier a mis en taille 
La mort, et a ravy du monde ; 
Par confession nette et monde 
Le fait Dieux user de ses biens 
En paradis avec les siens, 
Ou nous puissons touz adressier ! 
En Fresne n'a que courroucier 
Quant el voit mort ses bons parreins ; 
Pour tout l'or qui est jusqu'a Rains 
Ne le voulsist, si eüst droit, 
Que aidé li a en bon droit 
Et bien ensaignee et aprise. 
S'avoit l'abbaesse reprise 
Souvent davant mainte nonnain 
De ce qu'elle heoit Fresnein, 
Si s'en relaschoit l'abbaesse. 
Maint bon servise et mainte messe 
En a fait chanter de louyer 
Fresne pour son parrein Lohier. 
Cil qui tant fu et doulx et frans 
Ly a laissié d'esterlins blans 
Quarante mars de son avair : 
A son vivant li fist avoir 
Pour ce qu'i li avront mestier. 
Chascum jour list Fresne un saultier, 
Qu'a sauveté puit venir s'ame. 
Ne ja n'orrez mes duel de fame 
Que l'en doie au sien comparer : 
La mort li fait chier comparer 
L'amour qu'elle avoit au prodomme. 
Ce duel et cel annuy l'asomme 
Qu'ell'a du Bret qu'il ne repere. 
Il n'est mal qui premier n'apere 
En vis, si taint le sien sa face 
Qui sa belle couleur efface ; 
Si devient pale et tainte Fresne. 
Oiant la prieuse, l'aresne 
L'abbaesse, qui tant est fiere, 
De son semblant et de sa chiere 
Qui de jour en jour li empire ; 
Si li a commencé a dire : 
« Fresne, il estuet son cuer refraindre 
De chose ou l'en ne puet attaindre ; 
Vous estes jaunes comme cire : 
Fole est la fame qui se mire 
Qui tel vis com vous portez porte ; 
Il semble que vous soiez morte, 
Tant estes esmortie et flestre : 
Menez vous tel duel pour vo mestre 
Ou pour Galeren mon nepveu ? 
Vous avez voué aspre veu 
Se pour Dieu en voez la chose 
Qui vostre char vous a forclose 
De la biauté qu'avoir soulez. 
- Vous dictes ce que vous voulez, 
Respont Fresne qui pleine est d'ire, 
Vous me pouez, dame, assez dire 
Com bien parlant et escollee : 
Cil qui au mieulx de la meslee 
Est seürement puet combatre : 
Ligierement me puet abatre 
Qui a moy se veult prendre a luite. 
Bien sçay que cuer enfrain s'aquite 
Qui s'escume rent par la bouche : 
Dit avez ce qu'au cuer vous touche 
A celle qui povre est d'avis. 
Si j'ay mon cuer a douleur mis 
Il est droiz que mon cuer s'en sente : 
Je n'ay mie mise m'entente 
Si en veu que je pour Dieu face 
Que pour ce soie laide en face ; 
Mais vous devez tainte estre et perse 
Qui par veu vous estes aerse 
A Dieu, si vous devez pener, 
Par veillier et par jeüner, 
Par aulmosne, et par oroison, 
D'aller en la haulte maison 
Ou entreront et saint et saintes ; 
Les nonneins doivent estre taintes 
Et en mal aise a Dieu servir, 
Si que le puissent desservir ; 
Et vous qui tant par estes sage 
Ne devez mie dire oultrage 
A fame qui du siecle fust : 
Suis je de pierre ne de fust 
Que tousjours puisse estre hetiée ? 
- Moult avez la langue affaictiée, 
Fait la dame, belle fillole ; 
Qui a fol se prent ou a folle 
Ne desert qu'on le prise guaires, 
Pour ce que langue demaleres 
Fait bon eschever qui pourroit ; 
Et pour ce que mon cuer vourroit 
De tous biens et hounours joÿr, 
Vous vueil faire entendre et oÿr 
Une chose que je vueil dire : 
Le los de vostre corps empire, 
Qui tant souloit estre plaisans, 
Et les gens sont moult mesdisans ; 
S'estes d'amis povre et d'avoir, 
Moult bon gré devrïez savoir 
Qui vous donroit vo guarison. 
- Dame, vous dictes bien raison, 
Ce dist Fresne, et bien le voulrroie. » 
Celle respont : « Je vous feroye 
Moult voulentiers ceans nonnain. 
- Par saint Denis, ja de Fresnein, 
Dit Fresne, ne ferez rendue. 
J'ay si aprise et entendue 
Vie qu'en seüst mener en cloistre, 
Que je n'y puis m'onneur accroistre ; 
Nuls n'y fait euvre qui Dieu plaise, 
Chascume se rent pour vivre aise ; 
Pour ce encore ne me vueil rendre ; 
Si je vueil a rendage entendre 
Je m'en istray de Biausejour, 
S'entreray en plus dur sejour 
Pour eschever aise et delit. » 
- « Quel deport avez vous eslit, 
Fait l'abbaesse, et quel houneur ? 
Vouldrez vous donc prendre seigneur ? 
Cuidiez vous donc estre roÿne ? 
Bien pourchassiez vostre ruÿne 
Com garce baude et lecheresse. 
Galeren vous fera contesse ? 
Atendez le tant qu'il vous preigne. 
Par Dieu bien voy vostre barcaigne : 
Bien barcaignés vostre grant honte 
Si vous cuidez fame estre a conte ; 
Mais si Dieu plaist ja n'avenra ; 
Ains sachiez qu'il vous convenra, 
Se diz ans vivez, avoir peine, 
Pour du pain peignier autrui laine 
Et de chiez laver pour maaille. 
- A Dieu ne plaise qu'ainsi aille, 
Ce dit Fresne a madame Ermine ; 
L'en voit mainte povre racine 
Dont verge assez grellete vient, 
Qui puis arbre portant devient : 
Si je suis povre et foible et lasse 
Je ne suis mie de cuer basse, 
Car basseté de petit cuer 
Met souvent fame a petit fuer, 
Et qui chace oisel oisel prent. 
Mon cuer, madame, si m'aprent 
Que je ne face aultre mestier 
Le jour fors lire mon saultier 
Et faire euvre d'or ou de soie, 
Oÿr de Thebes ou de Troye, 
Et en ma herpe lays noter, 
Et aux eschez autruy mater, 
Ou mon oisel sur mon poign pestre : 
Souvent ouÿ dire a mon maistre 
Que tel us vient de gentillesse ; 
Tant le vueil mon cuer s'i adresse 
Que je n'en pourroie estre lasse ; 
S'or peüst estre que j'amasse 
Un conte dont je fusse amee, 
Encor puisse je estre clamee 
Contesse et dame de grant terre ! 
- Allez en Loerraine querre 
Galeren, ce respont la dame, 
Soit vo baron et vous sa fame ! 
Je cuit qu'aussi y pensez vous. 
- Dame, dit Fresne, mes espous 
Pourroit il, si Dieux vouloit, estre ; 
Qu'en a veü maint povre prestre 
Que l'en sçavoit bien entechié 
Venir a grant arceveschié ; 
Aussi puet povre fame avoir, 
Ainz qu'elle meure, grant avoir, 
Qu'avoir ne nest mie avec l'omme ; 
Telz est riches qui en la somme 
Vient de richesse a povreté, 
Tel ra povres au nestre esté 
C'on voit puis mourir en richesse : 
Hom qui ayme senz et proesse 
Ne se devroit ja esmayer, 
Car Dieux le savra bien paier. » 
Or voit de quel pié Fresne cloche 
La dame qui son cheval broche ; 
Ire la transporte et ardure, 
Sa langue broche oultre mesure 
Qui li desvoie le courage ; 
A Fresne a dit par grant oultrage : 
« Vieus garce, chïoche covee, 
Qui fustes la dehors trouvee 
Sur le fresne davant ma porte, 
Com par vous surmonte et tresporte 
Mauvés orgueil et lecherie, 
Quant de si haulte deverie 
Vous estes davant moy vantee ! 
Or estes vous trop enchantee 
Quant de ce m'avez mis en voye, 
Que de verité ne savoye : 
Bien m'en avez conté le voir. 
En vous nourrir ay bien l'avoir 
Despendu qu'en vo bers trovay ; 
De folie voir me grevay 
Quant sur le fresne vous fiz prendre ; 
Pour ce que je vous vy si tendre, 
Vous fyz je davant noustre autel 
Avoir baptesme, pour le sel 
Qui fu trovez en la chevesce ; 
Un oreillier de grant richesse 
Avïez dessouz voustre teste, 
En un drap plain de mainte beste 
Et d'autres diverses figures 
Ouvrees selon leur natures 
De fil d'or par my soie entret. 
Voustre non a l'arbre retret, 
Car il demoustre et si devise 
Que sur le fresne fustes prise, 
Pour ce estes vous Fresne nommee. 
Tout n'en soit il pas renonmee, 
Si vous ay je conté vray conte ; 
Et pour accroistre vostre honte 
En verrez ja la vraie enseigne. » 
Lors par une sue compaigne, 
A qui el fait les clefs baillier 
Envoie querre l'oreillier 
Et le drap ouvré de fil d'or, 
Qu'ell'a gardé en son tresor ; 
Le bers avec emporte celle, 
Ou fu couchie la pucelle. 
Dont li moustre tout l'abbaesse : 
« Fresne doit bien estre contesse, 
Fait elle, et venir en pouoir, 
Qui son tesmoing puet cy veoir : 
Ceens est voustre cougnoissance. 
- Dame, en y puet los et puissance, 
Dit Fresne, mieulx noter que honte ; 
Parce doy estre fame a conte, 
Qui la chose saroit entendre ; 
Par ce me puet cons ou roys prendre, 
Car j'en voy cy bon tesmoignage ; 
Ce drap note moult hault linage, 
Qu'avoir me pourroit a moullier, 
Je sçay bien par cest oreillier, 
Vo niés Galeren de Bretaigne : 
Bien le me moustre ceste enseigne 
Qui me tesmoigne a gentil fame. » 
Par telz moz a Fresne sa dame 
Empaint en si grant fellonie 
Qu'elle l'a de leans banie, 
Mais que son drap li a rendu, 
Qu'ele n'avroit mie vendu 
Se el en avoit cent mars pris ; 
L'oreillier qui est de grant pris 
Prent la pucelle avec le drap ; 
Le bers qui n'est mie de sap 
Ne voulst recevoir par despit, 
Ainz li a dit : « Dame, respit 
Me donnez jusques a demain. » 
Puis li rent le bers en la main, 
Si li a dit : « Tenez, madame, 
S'il a ceans nonnain ne fame 
Qui mestier ait d'enfant couchier, 
Vous devrïez avoir moult chier 
Qu'elle fust de ces bers aidee : 
Si j'ay voustre maison vuidiee, 
Au departir c'est sans ordure. » 
L'abbaesse pleine d'ardure 
La lesse a tant et si s'en tourne. 
Et Fresne tout ce jour s'atourne, 
Qui le drap prent et l'oreillier ; 
Tant se peine d'appareillier 
Et de son hernays enmaller 
Qu'il n'y a mes que de l'aler. 
La pucelle tendrement pleure, 
Avec la prieuse demeure 
En sa chambre le jour en cloistre. 
Or commence le duel a croistre 
A la prieuse pour son frere 
Dont elle maine vie amere, 
Et pour sa fillole Fresnein. 
Pour li ne pour autre nonnein 
Ne voulst plus Fresne demourer. 
Toutes commencent a plourer 
Pour li comme s'elle fust morte. 
Fresne la prieuse conforte, 
Si li a dit : « Doulce marraine, 
Ce siecle est plein de toute peine ; 
De traÿson, d'orgueil, d'envie 
Est conchïee ceste vie ; 
Gens y ont une foie tesche : 
Qui plus y est et plus y peche ; 
Le plus grant y est plain d'ordure. 
Ce que chascuns petit y dure 
Et qu'il y meurent foible et fort 
Vous devroit donner resconfort 
Du bon Lohier dont il vous poise. 
Ne puis laissier que ne m'en voise, 
Et ne pourquant je demeurasse, 
Mais il n'a ancelle si basse 
Ceens ne garson qui y serve, 
S'il vouloit, ne me clamast serve, 
Truande avolee ou couvee : 
S'en seroie assez plus grevee 
Que de vous ou d'une autre dame. 
Cil qui puet joindre corps et ame, 
Et qui a pouoir de deffaire, 
Vous vueille a sa partie traire 
Des grans biens que vous m'avez faiz ! 
S'il a ceans qui soit meffaiz, 
Ne homme ne fame, vers moy, 
Je leur pardon ; et si leur proy 
Mercy, si vers eulx suis mesprise. 
Dieux puist essaulcier ceste eglise 
Et deffendre ses biens en terre 
De feu, de tempeste et de guerre ! 
Et de madame ma marrine 
Face il en paradis reÿne, 
Et li rende les biens a l'ame 
Qu'elle m'a fait, ma bonne dame, 
Car elle m'a nourrie a aise ! » 
Chascum acolle, chascum baise, 
A tous print doulcement congié. 
A pou que ne sont enragié 
Plusieurs de duel de la pucelle ; 
N'y a nonnein, ne damoiselle, 
Ne clerc, ne sergent qui ne die : 
« Dieux ! com est de fole enresdie 
Madame et de sotie plaine, 
Quant ceste pucelle ainsi meine, 
Et ainsi l'en fait aller seule ! 
Mal ait et la langue et la gueule 
Qui ce mautalent y a mis ! 
Ha ! belle Fresne, sans amys 
Com estes hors d'autre confort ! 
Or vous envoit Dieux conseil fort 
Et il vous deffende de honte ! 
Moult ayme son nepveu le conte 
Madame qui congié vous donne ; 
Pleüst a Dieu qui abandonne 
Son soleil a tous en commun 
Que endui ne feïssiez q'un 
Par force de saint mariage ! » 
Ainsi blasme chascum l'outrage 
Et le forfait de l'abbeesse. 
La prieuse le jour ne cesse 
De faire duel et de plourer, 
Quant Fresne ne veult demourer. 
Bien li sëust faire s'acorde ; 
Mais Fresne point ne s'i acorde. 
S'a jusqu'a demain attendu 
Que Dieux a le cler jour rendu. 
La pucelle matin s'esveille, 
Sa harpe et sa male apareille, 
Et pour li mieulx porter l'afeste, 
Quant la prieuse s'en deshete 
De ce qu'aller a pié s'en veulst : 
Le cuer de grant pitié l'en deulst, 
Si li donne sa mule lues 
Ou li hernays est frois et nefs, 
Que son frere li achata. 
Oncques sur meilleur ne monta 
Fame pour li porter a aise. 
Les piez a la prieuse en baise 
De fine joie la pucelle. 
Sa male fait derrier sa selle 
Trousser, et met sa harpe au coul. 
Gente sambue et pennel mol 
A la mule et le frain doré. 
Au monter a Fresne plouré 
Et est au departir troublee. 
D'une chappe s'est affublee 
D'un pers drap de Flandres moult chier. 
La prieuse li voulst chercher 
Sergent ou garson ou compaigne : 
Fresne avec li mener ne daigne : 
N'en a, ce dit, talent ne cure, 
Car la terre est moult bien sëure ; 
Serjans avra a voulenté, 
Qu'ell'a de l'avoir a plenté 
Pour faire despens vespre et main. 
Escourgieez tient en sa main 
Noueez et dures de ners, 
Ne sçay ou de buef ou de cerfs. 
Puis se tourne vers sa marrine, 
Au departir du chief l'encline 
Et tous ceulx qui sont au mouvoir. 
Autres saluz n'en puet avoir 
La prieuse, car la grant ire 
Et la pitié ne li lait dire : 
« A Dieu vous commans tous ensemble ! » 
Sur la mule qui souef amble 
S'en va Fresne et depart a tant ; 
Et la prieuse en dementant 
Prie Dieu qu'i la gart et port 
A droit chemin et a droit port ; 
Puis l'a beneÿe et seignee, 
Et com dame bien enseignee 
Arriere en son cloistre s'en vient ; 
Ne scet puis que celle devient 
Qui s'esloigne de Biausejour 
Et erre seule toute jour. 
Belle Fresne chemine seule, 
Cui une garce par sa gueule 
A fait laissier sa nourreture. 
N'i a mes mise trop sa cure, 
Ainz s'en esbat et biau deporte, 
Et la mule souef l'emporte, 
Qui de fresche nef est plus blanche. 
Le cuer a Galeren li penche, 
N'a autre chose plus ne tache ; 
Le duel de Biausejour l'en cache 
Et le pencer de son amy ; 
N'a l'ueil ne le cuer endormy, 
Ainz va laiz et chançons notant. 
S'a de journees faictes tant 
Que conter en puet l'en pres d'uit. 
De soulaz et de grant deduit 
Est aux hostelz ou elle vient. 
Nulle plus sage ne couvient 
Ne pour conter, ne pour paier ; 
Si ne l'estuet trop esmaier 
De riche lit net et qui plaise : 
Souvent la fait gesir a aise 
La bonne herpe qu'elle porte, 
Dont souvent ses hostes deporte, 
Qu'a pou ou a neent escoute. 
Elle n'est englesce n'escote, 
Ainçoys qu'elle voist asseoir 
Veult elle sa mule veoir 
S'ell'est a ese. Ainsi s'em passe 
Et ainsi erre tant et lasse 
Qu'ell'est dedens Rouen entree. 
Ne s'est en la ville moustree, 
Ne veult que nuls ou vis la voye, 
Ainz chevauche toute la voye, 
Soubz sa blanche guimple embronchie. 
Mainte rue a le jour cerchie 
Et prie a Dieu que il l'avoit. 
Une moult riche maison voit, 
A l'uis se siet une bourgeoise 
Moult debonnaire et moult courtoise, 
Qui veufve femme est et moult franche. 
Nommee fut par droit nom Blanche. 
Delez li se siet sa pucelle 
Et une sienne fille belle 
Qui assez est de joenne aage. 
Et belle Fresne come sage 
La dame et celles biau salue. 
N'y a celle ne soit saillue 
En piez et qui ne li responde : 
« Belle, Dieu qui crea le monde 
Vous puit a joie maintenir, 
Et bien puissiez vous ça venir ! 
Qui estes vous ? Dont estes nee ? » 
Et Fresne respont com senee : 
Si a dit a la dame avant : 
« Dame, moy ne les miens ne vant, 
Ne nes abés, ne ne les hauls. 
Brete sui, s'ay a non Mahaus, 
Si suis une pucelle estrange 
Qui n'ay terre, maison ne grange, 
Ne rente dont je puisse vivre. 
Je ne sçay fors tenir mon livre 
Et en ma harpe laiz chanter ; 
Et des eschés me puis vanter 
Et des tables qu'assés en sçay ; 
Ne n'a juque ou pays d'Ausay 
Femme ouvrant mieulx d'or et de soye, 
Ne je ne doubt ou que je soye 
Que ne me garisse a hounour. 
Fole ne suis ne n'ay seigneur 
Ne poursuite de compaignon 
Se la de Dieu le puissant non ; 
Ne n'a en moy barat ne guille. 
Mon vueil meindroie en ceste ville, 
Que moult l'ay oÿe nommer. 
Si vous me voulïez louer 
Vostre oustel, je le loueroye, 
Ou pour l'amour Dieu le prenroye. 
Et pour Dieu vous requier et proy, 
Se messeant veez en moy 
De villanie et de ramposne, 
Du chastïer ferez aulmosne ; 
Et se departir ne m'en vueil 
Pour vo chastoy, pour mon orgueil 
Mettez moy de vostre hostel hors. 
Tant cuit de bien en vostre corps 
Et tant de bonne gent estraicte, 
Qu'entour vous ne me seroit faicte 
Ne honte ne laide hantise. » 
La dame ses parolles prise, 
Mais elle li respont : « Amye, 
Herbergeresse ne suis mie ; 
Damedieu vous puis herbergier ! 
Nous ne savons mie jugier 
Ce que chacuns pence dedens ; 
Bel ahurte la langue aux dens, 
S'avez bien ditte vostre queste. 
Bien fait qui pour Dieu l'ostel preste 
A ceulx qui en sont besoigneux. 
A maint bon toulst li engigneux 
Et li guillierres le bienfait : 
Le bon souvent mescroire fait 
Li maulvés homs que l'en houneure. 
Allez avant, Dieu vous secoure ! » 
Or est Fresne toute abatue, 
Aussi com s'en l'eüst batue, 
Quant la dame oit ainsi parler, 
Passer s'en veult oultre et aller, 
Mais la fille a la dame en pleure 
Et ainsi comme Dieu aeure 
Joint ses mains et dit a sa mere : 
« Dame, de l'ame mon bon pere 
Aiez pitié huy en cest jour. 
Pour Dieu trayez en a sejour 
En vostre hostel ceste pucelle 
Qui tant est avenant et belle, 
Et simple, et de bon lieu venue. 
Elle n'est ne povre ne nue 
Ne ne semble fame mauvaise. 
Certes j'en gerray plus a ese 
S'elle gist ceans avec moy. » 
La mere l'en a fait octroy. 
Puis apelent et font descendre. 
A la mule scet bien entendre 
La fille a la dame aaisier. 
Fresne qui tant fait a prisier 
Est haultement leans servie. 
Entr'elles mainent bonne vie ; 
S'est asseür elle et sa chose. 
La fille a la dame a non Rose, 
S'ounoure Fresne quanqu'el puet 
Et sert si bel com il estuet. 
Moult va entour li et moult l'aime. 
Damaiselle Mahault la clame : 
Ainsi se fait Fresne nommer : 
Ne se veult mie renommer, 
Ainz veult que partout l'en l'oublit. 
Elle et Rouse n'ont q'un seul lit 
En une chambre nette et clere : 
Li et sa fille fait sa mere 
Davant li tout adez gesir. 
En tant a Fresne son desir 
En ce qu'ell est bien hebergie, 
N'est de la dame ledengee 
Mais hounouree et chier tenue, 
Et est liee de sa venue, 
Qu'elle la voit et sage et simple. 
A Rose donne mainte guimple 
Et maint tyssu et mainte atache ; 
De son mestier veult qu'elle sache, 
Or l'en aprent, si fait que gente : 
Tant en retient et met s'entente 
Que bien euvre de soie et d'or, 
Dont elle assemble bon tresor 
Qui moult mielx li vault de sa terre. 
De la cité viennent requerre 
Fresne leans tout li plus hault, 
Qui se fet appeller Mahaut ; 
A fame la veust chascum prendre ; 
Si les en voit en entreprendre. 
Mais ilz ne sçavent qu'elle pence. 
Maint avoir y est en despence 
Et mainte lance en tronchons mise. 
Hault homme aroit a sa devise 
S'elle vouloit baron avoir. 
Leans gaaigne grant avoir 
En draps qu'elle euvre et qu'elle vent. 
Loyaux est et de bon couvent, 
Ne veult mentir, quar pechié doubte. 
Madame Blanche fournit toute 
Et la meingnie d'un et d'el. 
Ne se muet oncques de l'ostel 
Fors quant elle va au moustier ; 
Chascum jour lit de son saultier 
Le quart, le tiers ou la moitié ; 
Des povres gens a grant pitié, 
Si les repest de sa gaaigne. 
Ne prise ne ne contredaigne 
Ceulx qui l'aresnent de folie ; 
Trop ne se vante ne humilie 
Ne ne va vagant par la ville. 
Les guilleürs deçoit et guille, 
Car bien se scet d'eulx delivrer. 
En sur jour entent a ouvrer ; 
Mais au main et a la vespree 
A sa herpe bien atrempee 
Ou elle note laiz et chante ; 
Le jeu d'eschés par festes hante 
Et joue a dame ou a pucelle. 
Ne semble villainne, n'ancelle, 
Qui son corps esgarde et son vis, 
Ainz est bien a chascun avis 
Qu'a conte soit fille ou a roy. 
Sans villanie et sans desroy 
Est ainsi plus d'an et demy ; 
Et pence adés a son amy, 
Que tous autres en met arriere, 
Comme amie vraye et entiere. 
Ainsi se tient Fresne a sejour, 
Quant elle yssi de Biausejour. 
Sans plus targier, en la sepmaine, 
La prieuse qui en fu pleine 
De grant mautalent en fu sage : 
A Galeren par un message 
Fait conter tout priveement 
L'ennuy et le departement 
De Fresne qui tant l'aime fort. 
Avec li fait noncer la mort 
Son maistre qu'i tant pot amer. 
Quant li Brez oit le mot amer 
De la belle Fresne s'amie, 
Si tient s'antein a ennemie ; 
Car le coup li donne mortel 
Ce qu'elle l'a de son hostel 
Par sa felonnie hors mise, 
Et si ne scet en quelle guise 
Il la puit trover n'en quel terre. 
Par vingt messages la fait querre, 
C'est par le pays de Bretaigne 
Et d'ilecques jusqu'en Espaigne, 
Et en Provence, et en Gascoigne, 
Et en France jusqu'a Couloigne, 
En Flandres et en Normendie, 
Oultre les mons en Lombardie, 
En Tosquane, en Pouille, en Cecille ; 
N'y remeint bourc, cité ne ville 
Ne en Hongrie, ne en Frise, 
Qu'en ne l'ait demandee et quise : 
Cherchie l'ont et quise un an. 
Es vous desconfit Galeren, 
Quant il ne scet ou elle habite ; 
Or est sa joie ausques petite ; 
Souvent se prent a dementer 
Et son gent corps a regreter : 
« Fresne, fait il, belle jouvente, 
Plus ay que je ne seul entente, 
Plus aign que je ne seul assez, 
Ja mes jour n'en seray lassez ; 
Car nuls ne s'en doit ja recroire. 
Comment me pourroit ja mes croire 
Autre fame que j'aymeroie, 
Se ceste amour laissier vouloie ? 
Mau dehez ait qui la laira ; 
S'elle vit elle reperra. 
Et si Dieu a de moy envie 
Qu'o li en ait l'ame ravie, 
De mon duel m'eüst osté hors 
S'il eüst l'ame et moy le corps : 
S'est convoiteux de tout avoir 
Quant je ne sçay de li le voir. » 
Plus que davant se desconforte. 
Or veulst cuidier qu'elle soit morte 
Quant savoir ne puet son repair. 
« Dieux ! en quel terre et en quel air 
Maint m'amie la debonnaire ? 
Dieux ! a quel point me puis atraire 
S'elle est morte ? Tu l'ameras, 
Ja pour ce t'amour ne leras. 
Leras ? Ainz t'estuet autre prendre, 
Puis qu'en li n'a fors os et cendre 
Qu'on ne doit veoir ne toucher ; 
Tu doiz autre amour encerchier : 
Ce n'est riens d'amer fame morte. 
Certes le cuer a el me porte, 
Qu'amer la vueil morte ou vivant. 
Ne seront mie bien prouvant 
Ceulx qui amours la mort depart. 
Je ne suis mie de leur part, 
Car s'ell'est morte amer la vueil. 
Dieux ! que sont devenuz cy oeil, 
Son biau nes et sa doulce face ? 
La Mort qui tout trouble et efface 
A ceste cy prise et laciee : 
Li a elle pour ce effaciee 
Sa couleur et sa grant biauté ? 
Nennil, trop aroit cruauté. 
S'enchargiee l'as, Mort villaine, 
Dieux en peüst sentir l'aleine, 
Ou li veoir venir n'aler. 
Com bon fu nez qui l'ot parler, 
Et qui oit les laiz qu'elle note ! 
Par foy, je cuit que je rasote, 
Qu'a autruy puet avoir couvent : 
Qu'avenu est, s'avient souvent, 
Qu'Amours pert ausques son pouoir 
Quant li amans ne puet veoir 
Ce qu'il desire donc long temps. 
De tant suis je vers Amours frans 
Qu'onques m'amie ne trahy, 
Et se elle m'a enhaÿ 
Ne la vueil pas pour ce haÿr : 
Que Leauté ne scet trahyr. 
Trahyr ? Ja ne la trahiray, 
Ne ja pour ce ne la herray 
S'elle me het. Tu diz oyseuse : 
En est elle sage et voiseuse ? 
Si s'est muciee a escient, 
Pour ce qu'en la va enuiant 
De ce que je suis ses amis. 
Si j'estoie ou reperier mis 
En Bretaigne, pour que'l seüst, 
Et el vie et santé eüst, 
A moy vendroit tost com au sien. 
Or li dont Dieux hounour et bien 
Ou qu'elle soit ! N'en sçay que dire. » 
Priveement esgarde et mire 
L'ymage de Fresne en la manche 
Galeren, qui de rien n'estanche 
La douleur qu'il porte, ainz l'essaulce ; 
La manche vers sa bouche haulce, 
Si la baise et touche a son vis ; 
Tant li plest qu'il lui est advis 
Que il s'en sente un pou plus sain, 
Puis la met arriere en son sain. 
Et quant il repence a son maistre 
Si li commencent es yeulx nestre 
Les lermez qu'en parfont cuer puise ; 
Ne puet estre que ne li cuise, 
Et que grant duel ne l'en soit pris, 
Car il l'ot doulcement apris. 
En ce s'accorde cuer et corps, 
Car duel de cuer pert par dehors. 
S'en son cuer a li Brez douleur, 
Par dehors pert a sa couleur, 
Si que le corps ja l'en empire. 
Si commencent plusieurs a dire : 
« Com changie et mue Galerens 
Qui souloit estre biaux et blans ! 
Com a perdue sa biauté ! 
Il a aucune enfermeté, 
Ou c'est Amours qui le travaille ; 
Puis qu'il jeüne tant et veille, 
Et qu'il ne gist, ainz va et vient, 
D'aucune amour voir li souvient : 
Esmeree est espoir s'amie, 
La fille au duc ; il n'entre mie 
Ainsi en chambre pour oiseuse. 
Se elle en estoit angoisseuse 
Et il angoisseux, si la preigne ! 
En est il conte de Bretaigne ? 
N'a il en li hault home et riche ? » 
Fait li uns : « Le duc d'Osteriche, 
Guimans, en espant meintes lermes, 
Qui le duc sert pour avoir armes. 
Haulx homs est et de grant affaire. 
Elle n'a de s'amour que faire. 
- Comment qu'i l'aint oultre mesure, 
Fait li autres, s'a plus sa cure 
Ou Breton amer qu'en Guynant. 
- Qu'elle le voit plus avenant, 
Ce dit le tiers, et plus adroit. 
- Par foy, fait le quart, elle a droit. » 
Ainsi devisent et parollent, 
Tant que les novelles en vollent 
Jusqu'a Guynant, tant qu'il entent 
Que foul est cuer d'omme qui tent 
Vers fame, et qui amer trop l'ose, 
S'il ne l'a si estroit enclose 
Que du tout en soit en fiance. 
A Guynant avoit aliance 
D'amours la fille au duc de Mez, 
Que rompre li a fait le Brez, 
Sur ce que il ne s'en prent garde. 
Quant Esmeree un jour l'esgarde, 
Pour li jusques ou cuer se blesce, 
S'en seuffre lonc temps la destresse, 
Qu'a li ne s'ose descouvrir. 
« En la fin m'estuet il ouvrir, 
Fait Esmeree en son pourpens, 
A Galeren ce que je pens, 
Car la santé est bonne a querre. 
Comment ? Veulx tu doncques requerre 
Le Breton d'amours tout avant ? 
Tousjours mes te seroit davant 
Mis ytel ledure et tel honte. 
Cui chaut, puisqu'a nulli ne monte 
Fors a moy si je faz folie ? 
Et quant je n'ay de moy baillie, 
Qu'Amours me mestroie et justise, 
En lieu de moy en soit reprise 
Et seue en soit la reprouvance. 
S'issir hors de ma mesestance 
Lessoie par maulvés orgueil, 
Gardé avroye en maulvés fueil. 
Se li dy, pour ce seray sage. 
Mais s'il a en li tant d'oultrage 
Que recevoir m'amour ne veille 
Toute la honte l'en accueille ; 
Qu'a moy ne vendra elle mie, 
Puis que je seroie s'amie 
Et il ameroit mielx autruy : 
Si le les Amour et a luy. » 
Ainsi devise la pucelle. 
Ce li fait dire l'estencelle 
De s'amour qui l'eschaufe et point. 
Or ne veult Guynans avoir point 
A Galeren de priveté, 
Qu'il cuide qu'il ait baraté. 
Bien l'aparçoit et bien le sent, 
Mais Galeren point ne s'asent 
De pourchassier ytel domage 
Que li fait entendant sa rage ; 
De neant vers li ne mesprent. 
Des ore congnoist et aprent 
Que Guynans let semblant li fait ; 
Puis que de riens ne li meffait, 
Assez le met en biau deport, 
En quel lieu que besoign l'aport. 
La duchesse Galeren ayme, 
Par bonne amour son fil le clayme, 
Et fait lez sa fille seoir 
Souvent, quant il la va veoir. 
Et il si vient esbanoyer 
En ces chambres pour ravoyer 
Son cuer et traire a droite entente. 
Esmeree, qui moult est gente 
Et plaisant, le scet bien atraire. 
Pour amesurer son contraire, 
Et pour li qu'il veult conforter, 
S'en va un'heure deporter 
A li Galeren, s'est assiz 
Ausques maz, doulens et pensiz. 
Esmeree li fait grant feste : 
Un chapel qu'ell'a en sa teste 
Li met sur le sien et assiet, 
Qui Galeren point ne messiet. 
Puis le regarde en my le vis : 
« Galeren, frere, il m'est avis, 
Fait priveement la pucelle, 
Que vous estes dessouz l'esselle 
D'une plaie bleciez oscure, 
Ou il ne pert point d'ouverture ; 
Ainz avez playe sans pertuis. 
Congnoistre n'oriner ne ruis 
Voustre mal fors a la couleur. 
Se vous sentez au cuer douleur 
Qui vous voist grevant par covrir, 
Vous la devez moult bien ouvrir 
Et moustrer la dont vous cuidiez 
De vostre mehaign estre aidiez. 
Dictes moy si je vous dy voir. » 
Or puet Galeren parcevoir 
Quanque Esmeree note et pence, 
Et voit qu'il n'a en li deffence 
Qu'elle ne soit, s'il veult, s'amie. 
La pencee a toute endormie 
En Fresne dont il li souvient. 
Or voit celle qu'il i couvient 
Dire plus ouverte parolle ; 
Le Breton qui se taist acolle, 
Si li a dit : « Galeren, frere, 
Aiez vers moy la chiere clere. 
Si ne me tenez a estoute, 
Si je suis en vo commant toute 
Pour vous oster de ce mahaign. » 
Cil n'a cure de tel gaaign, 
Ains li a dit courtoisement : 
« Damoiselle, de l'oignement 
Ne suis je mie bien certains 
(Pour ce qu'il m'est ausques loigteins), 
Dont ma playe puet estre saine. 
Si suis navrez en itel vaine 
Que mecine nulle n'y vault, 
S'elle n'a celle qui lui fault : 
Elle li fault, ce poise moy : 
Nulle garison cy ne voy 
Qui de mon mal me puist aidier. 
- Donc ay je eü fol cuidier, 
Fait celle, et vueil boire la mer, 
Quant je met peine a vous amer. 
Et ne pourquant amer vous vueil, 
Ja ne leray pour voustre orgueil, 
Car qui bien ayme il se humilie. 
Puis que hors suis de ma baillie, 
Et en vous me suis du tout mise, 
Je verrai vostre gentillise 
Tant qu'elle s'acort et assente 
La ou j'ay tournee m'entente. » 
Cil s'est de li tourné a tant, 
Si l'a laissie dementant 
D'une amour qui pleine est d'oiseuse. 
Le Bret la tient a oultrageuse, 
Quant de li amer s'entremet. 
Esmeree tout son cuer met 
A li amer, comment qu'il preigne, 
Ne ne laist qu'a li ne se pleigne 
Quant elle en a laisir et temps. 
Tant que l'en dit que Galerens 
Va a Guynant s'amie emblant. 
Si l'en moustre cil let semblant, 
Et het quanqu'il puet et rancune 
Le Bret qui ne pence qu'a une, 
Tant en est loyaux et surpris. 
En bon renon et en hault pris 
A entour le duc demouré 
Quatre ans. Si l'a moult hounouré 
Li ducs et amé son servise ; 
Tant qu'en son cuer voit et devise 
Li ducs le temps du guerredon : 
Or metra tout a abandon 
Le sien pour grant avoir despendre ; 
Or veulst mettre peine, et entendre 
A Galeren chevalier fere ; 
Or veulst qu'a tout le monde pere 
L'amour dont il le Breton ayme. 
A ce temps qu'on voit prez et raime 
De fuille et de fleur revestir, 
Et qu'on oit ces boys retentir 
Des doulx chans des oyseaulx sauvages, 
Veult li bons ducs vaillans et sages, 
Un jour de Pasques, court tenir : 
Plenté de gent y fait venir 
Et les barons de mainte terre. 
En leur pays envoye querre 
Galeren parens et cousins, 
Et ses homes et ses voisins, 
Et maint loingtain de grant renon. 
La sont assemblé Bourgoignon, 
Et Loherenc et Alemant ; 
Et par priere et par commant 
Flamans y a, et Avaloys, 
Et Brebenchons, et Bouloignoys, 
Et autres que li dus assemble. 
Maint y reviennent, ce me semble, 
Pour Galeren, le damoisel, 
Ce sont Berruier et Mancel, 
Françoys, Normans et Poitevin, 
Gascon, Breton et Angevin, 
Toute la fleurs et li effors, 
Dont vient au Breton grant confors, 
Et grant soulaz et grant honneurs. 
Tant y a dames et seigneurs 
Qu'en Mez ne puent hebergier, 
Ainz en couvient le tiers logier 
Aux champs, et leurs paveillons tendre. 
N'en puet passer sans moult despendre 
Li ducs qui le Bret fait armer, 
Et ces compaignons acesmer, 
De quanqu'a chevalier amonte. 
Pour l'ouneur Galeren le conte 
Fait li ducs atourner Guynant, 
Et maint damoisel avenant, 
Qui du pays sont d'Osteriche. 
Galeren vest un haubert riche, 
S'a ses chausses de fer lacieez, 
Qu'en li a telles pourchaciees 
Que trenchant n'en doubte la maille. 
Un duc li lasse la ventaille, 
Et un autre li met ou dos 
Ung samit d'Inde de grant los, 
Ou ses cougnoissances sont faictes, 
Ou il a egles d'or pourtraictes, 
Une davant, l'autre derriere. 
De ce meïsmes a baniere 
Riche, et parant, et de grant feste. 
Li tiers li a mis en la teste 
Le heaulme qui a or luist cler. 
Oncques Françoys, Griffons, n'Escler 
Ne virent plus bel ne plus gent : 
Qu'il vault plus de cent mars d'argent, 
Que pour les pierres, que pour l'euvre, 
Que pour l'or qui entour le cueuvre : 
Bien l'a, cil qui le donne, amé. 
Aussi sont tuit li autre armé, 
Chascun selon sa congnoissance. 
« En Alemaigne, ne en France, 
Ne en duché, ne en royaume, 
N'a plus seant a tout le heaulme », 
Ce dient privé et estrange 
Du Bret. S'emporte la louenge 
De la biauté et del deport ; 
Ne n'est que Guynant ne l'em port 
Envie plus que il ne seust. 
Li Brez du duc s'onneur requeust, 
Qu'il li chauce l'esperon destre, 
Si com la coustume seult estre. 
Ainsi fait aux autres sans terme. 
Un quens l'autre esperon li ferme ; 
Et li autre en ront leur hounour 
Soit de conte ou d'autre seigneur, 
Qui par les renz leur vont chaucier. 
Une espee a trenchant acier, 
Clere et lettree, a pomel d'or, 
Que li dus prent en son tresor, 
(Et fu emblee en Babilloine, 
S'est le feurre de Calidoine, 
Moult bien ouvré a belles renges) 
Donne au Breton, voiant estranges, 
Li dus. Si li a dit : « Amys, 
A celi en qui Dieux a mis 
De ceulx qui ceens sont venu 
Soit en jenne, soit en chanu, 
Plus de loenge et de proesce, 
Si tu l'i voiz, si t'i adresse, 
Et si li prie, de par moy, 
Pour ce que Dieu puit mettre en toy 
Les graces dont Dieu l'a fait oste, 
Que ce branc te ceigne a ta coste. » 
Galeren a l'espee prise, 
Qui partout tant esgarde et vise 
Qu'il voit le vaillant Brundoré : 
Damedieu en a aouré, 
Car c'est le plus vaillant de terre ; 
Puis li va doulcement requerre 
Que de l'espee houneur li face ; 
Et cil li ceint tantost et lace, 
Voiant tous, au costé senestre, 
Puis li donne, de la main destre, 
La collee qui signifie 
L'ordre de la chevalerie, 
Et si li a dit au donner : 
« Chevalier, Dieux te puit tourner 
A si grant houneur en la somme 
Qu'il face de ton corps proudomme, 
En pencer, en dit et en fait ! » 
Aux autres a tout aussi fait. 
L'escu au coul a l'egle d'or 
Li met la duchesse au chief sor, 
Pour l'amour sa fille Esmeree. 
Tant est courtoise et hounouree 
Qu'aux autres fait aussi pour li : 
En toute la court n'a celi 
Qui ne l'en tiengne a dame entiere. 
Pour a Dieu faire leur priere 
Vont tous au moustier oÿr messe. 
De haultes gens y a grant presse 
Et d'autres qui ont esgardé 
Ceulx qui messe oient touz armé, 
Hyaulmes es chiez et fervestu, 
Espees ceintes : quar tel fu 
Ancïennement la coustume. 
Esmeree le Bret alume 
Son cierge, et davant li le tient. 
Guynant a peine s'en soustient 
D'envie sur piez qu'il ne chiece ; 
Honte li est qu'il ne s'aciece : 
Assiz s'est, qu'il ne puet droiz estre. 
Aprés le service a le prestre 
Commenïé les adoubez. 
Des evesques et des abbés 
Et du clergié y a grans routes. 
Acominchié sont tuit et toutes, 
Puis s'en reperent pour disner ; 
Que li ducs a fait atourner 
Le mengier si grant et si gent 
Qu'assovir en pourroit la gent 
Qui sont a Reins et a Nevers. 
L'en oste aux armez les haubers, 
Heaulmes, chauces, escuz, espees ; 
Robes qu'en leur a aportees 
Ont vestues li chevalier 
Qu'en leur a fait coudre et taillier 
De dras de soie ou luit li ors, 
Qui sont fait en la terre aux Mors ; 
Et les pennes en sont d'ermines ; 
Par my les dos et les poitrines 
Des robes pairent d'or les listes. 
Plus biaux chevaliers ne veïstes, 
Ne ne verrez qu'est li Bretons. 
En un surcot, clos a boutons 
Et a pierres entour la bouche. 
Est Galeren qui amour touche 
Jusq'u cuer Esmeree et trenche. 
Au laver li tient une manche 
Li ducs et l'autre la duchesse 
Qui de faire joie ne cesse ; 
Et puis sont assis au mengier : 
Bien sont servy et sans dangier, 
Car li dus a la table sert, 
Et par les biens de li desert 
Le service de Galeren : 
Le Bret qui l'a servy meint an 
Sert du vin en la coulpe d'or. 
Entre madame Melior, 
La duchesse, et li, ce me semble, 
Boivent et menjuent ensemble, 
Et Brundorés, avec la fille, 
Qui en son cuer Guynant aville, 
Et le Breton loue et amonte. 
Aprés mengier vienent li conte, 
Et les chançons et les ystoires ; 
Cil les dit faulses et cil voires, 
Et cil vïelle, et cil estive. 
Mais Esmeree est moult pensive, 
Et Galerens aussi pensiz. 
Cy en a cinq, cy en a sis, 
Qui contes oient et parollent. 
Mais les cuers a ceulx ailleurs volent, 
Que celle a Galeren s'acorde, 
Et li Brez de li se descorde ; 
Car autre deduit le deporte 
Qui son pencer a Fresne porte. 
C'est a Pasques, au novel temps, 
Que chevaliers est Galerens. 
A grant joye en Mez la cité. 
Pour la haulte sollemnité 
N'ont mie aux armez entendu, 
Jusqu'a demain ont attendu 
Galeren et si compaignon, 
Et cil qui tendent au renon 
Et au priz, pour eulx mettre avant. 
Li Brez le jour s'arme devant ; 
S'est yssuz de la cité hors. 
Tous li autre ont armé leur corps, 
Des adoubez jusqu'a quarante. 
La a drecie mainte hante 
De coulour teinte a lyonciaux, 
La ventelle maint penonciaux, 
La puet on maint escu veoir, 
Et maint homme de grant pouoir, 
Maint heaulme et mainte congnoissance, 
Et maint destrier de grant puissance 
Qui son seigneur roidement porte. 
Lance ou poing, qui n'est mie torte, 
Tient le damoisel de Bretaigne, 
Qui siet sur Passeavant d'Espaigne 
Dont li bons ducs li a fait don. 
Ne veult poindre tout a bandon, 
Ainz chevauche avec Brundoré, 
Qui le tient par le frain doré, 
Davant touz le trait d'un arçon : 
Si li devise sa leçon, 
Comment il doit lance tenir, 
Et son escu faire venir 
Davant son piz a l'assemblee, 
Comment il doit traire l'espee, 
Chacier, guenchir et encontrer, 
Cheval poindre, et en presse entrer, 
Et a meschief yssir d'estour. 
Mainte guenche et meint bon tour 
Li a moustré, et cil l'aprent, 
Qui depuis de rien n'en mesprent, 
Tant y a mise peine et cure ; 
Le sens l'en donne ausques Nature, 
Qui l'orne rent ou sage ou sot : 
Nuls ne puet faire de buysot 
Espervier ne gentil oysel. 
Cil laisse aller le damoisel, 
Et a Damedieu le commande. 
Galeren point par my la lande, 
L'escu au col, ou poing la lance, 
Et outre les autres s'avance 
Si bien, et fait si bel eslez, 
Qu'onques de tel ne fu fait plez, 
Ne diz, ne contes d'aventure. 
Li Brest le cheval ramesure, 
Si retourne les saulz menuz ; 
Guynant est encontre venuz, 
Qui la jouste demande et veult ; 
Galeren le destrier esqueust 
Aux esperons dont il le touche, 
Le frain li trestire a la bouche, 
Sil fait saillir lance et demie. 
Guynant li vient par arramie, 
Qui jusqu'au sang broche le sien, 
Ferir cuide le Breton bien ; 
Mais li ne son cheval n'adoise, 
S'en est honteux et trop l'en poise. 
Mais li Brez, qui vers li s'ezlesse, 
A l'aprouchier sa lance besse, 
Si l'a en my le piz ateint. 
En l'escu le fiert que le teint 
Et le fust li perse et maumet ; 
La force de son corps y met, 
Mais le haubert lance ne doubte, 
Et Galeren si fort le boute 
Et empeint qu'il brise sa lance, 
Teste desouz jus le balance, 
Par dessus la croupe au destrier, 
Que mestier ne li ont estrier, 
Ne cengles, ne poitral, n'arçons. 
Ne s'en part pas comme garçons, 
Quar au passer outre qu'il fait, 
L'espee de son fuerre trait, 
Sans arrester, et maintenant 
S'en fiert un compaignon Guynant 
Amont par my le luysant heaulme : 
La coiffe li vault un rëaulme, 
Qu'il en fust venu a meschief, 
En deux moitiez eüst le chief 
Pourfendu, se ne fust la maille. 
En tel maniere et en tel taille 
Va le Bret lez Guynant requerre : 
Nuls ne fiert qui ne vole a terre. 
Chascum des siens y est moult preuz, 
Quant li dus est feru entr'euz 
Et li autre hault homme ensemble ; 
Li ducs les depart et dessemble, 
S'en rit, et grant feste en demeine. 
Galeren par le frain enmaine, 
Et les Bretons tous en retourne. 
Guynant a remonter s'atourne, 
Qui la journee torne a honte. 
Chascun des siens aprés remonte, 
En Mez repairent, si descendent, 
A desarmer leurs corps entendent. 
Desarmé sont et revestu 
Li Breton et li abatu. 
Lavé ont et puis ont mengié, 
N'ont mie encores prins congié. 
Ainz y depart le duc meint don 
Car il y met a abandon 
Or et argent, robes et dras, 
Roncins, destriers, pallefroiz cras, 
Et armes, et autre richesce. 
Li Brez y moustre sa largesce, 
Car son avoir y abandonne : 
Tant y depart, et tant y donne 
Que meint povre y fait du sien riche ; 
Neis les gens Guynant d'Osteriche 
Le prisent plus que leur seigneur. 
Tant fait a tout le siecle hounour 
Qu'il n'y a celi bien n'en die 
De Bretaigne et de Normandie. 
Et sont les chevaliers a aise, 
Et Brundoré le col li baise, 
Et moult en a lié le courage, 
Pour ce qu'apert le voit et sage, 
Et qu'a son jouster a apris 
Qu'il sera chevalier de pris. 
Esmeree, qui tant est blanche, 
A ris souvent dessouz sa manche, 
De Guynant qui si a jousté 
Qu'a terre en a joint le costé. 
Feste et joye en va demenant. 
A l'eure de nonne sonnant 
Entre un messagiers en la ville ; 
Ne semble mie que de guille 
Ne de mençonge servant voise ; 
Son cheval guaires ne s'envoise, 
Qu'es quatre piez n'a clou ne fer, 
Et li varlez semble d'enfer 
Eschappez, tant a chevauchié, 
Qu'il a le visage seché, 
Megre et halé. A tant s'aproche, 
Brochant le cheval qui tout cloche, 
Du palays qu'au perron descent. 
Voiant de barons plus de cent, 
Est venu au duc, sil salue, 
Puis li dit qu'or li est faillue 
Vertuz et hounour et proesce ; 
Si li dit : « Que la grant haultesce 
Qui en vous est saut nostre marche ! 
Li roys Flochiers de Danemarche 
Est passez oultre en vostre terre, 
Et si vous le voulez requerre, 
Trover le pouez en Horlande, 
Garny de gent et de viande ; 
Et sont par le pays espars. 
Ja l'a demy destruit et ars, 
Ne encore ne s'en recroit. » 
Li ducs le varlet bien en croit, 
Qui est ses homs riches et haulx. 
Or est li ducs assez mains baux, 
Et plus en a la chiere basse ; 
Les barons de sa court amasse, 
Les plus puissans, priveement, 
Si leur a prié doulcement 
Que i l'en aydent et conseillent, 
Car se ilz pour li se travaillent, 
Guerredonner bien leur savra. 
Ilz responnent : « Or y perra ! 
Ja ne sarrez sur nully courre 
Que nous ne vous aillons secourre, 
Mais mouvez le matin au jour. » 
Or n'ot entr'eulx point de sejour ; 
Car des la vespree s'atournent ; 
L'endemain de Mez tous s'en tournent, 
Si ne finent jusqu'en Horlande. 
Tant a de gent et tant en mande 
Li ducs apres li, qu'or puet dire 
Qu'il ne doubteroit tout l'empire, 
A l'ost qu'il meine et au conroy. 
Tant aprouchie Flochier le roy, 
Tant le sieult, et tant le pourmeine, 
Qu'il l'embat en honteuse peine, 
Car son ost destruit et maumet. 
Galeren quanqu'il puet s'i met 
Et embat en pluriex meschiez, 
Tant qu'en dit qu'il en est li chiez 
De l'ost et tout li mielx vaillans. 
A son brant qui bien est taillans 
Mahaigne Danois et detaille : 
Le roy Flochier prent en bataille 
Et rent le duc, voiant sa gent. 
Tant donne au duc or et argent, 
Pour ses despens et ses dommages, 
Li roy Flochiers et livre ostages 
De paix tenir a son pouair, 
Que il doit bien au duc seoir : 
Bien li siet qu'il en est bien fis. 
Ainsi s'en depart desconfiz 
Li roys Flochiers oultre la mer. 
Le duc doit Galeren amer 
Et Brundoré, le chastelain : 
N'ont mie ouvré comme villain 
Vers le duc, ainz l'ont servy bel. 
Tant feïst Galeren cembel, 
Ne tant se meïst au jouster, 
Ne voult onc la manche porter 
Que s'amie li presenta, 
Car du maumettre se doubta 
Ou il la peüst moult tost perdre. 
Si ne se seüst mais aerdre 
A chose nulle en my le monde 
Qui li representast la blonde 
Fresne, qui si fort le demaine. 
Li ducs retourne en Loerraine, 
S'en maine Galeren o ly 
Et Brundoré. N'y a cely 
Des autres qui le sien n'emport. 
Guynant qui ayme le deport 
D'Esmeree et le doulx soulaz, 
Qui le tient priz aux courans laz, 
Est retourné avec le pere. 
Grant feste fait avec sa mere 
Esmeree de ceulx qui doivent 
Retourner, et bien les reçoivent 
Comme elles pueent faire plus. 
Galeren le Bret a li ducs 
Huit jours detenu et Guynant, 
Et Brundoré, sil va menant 
Et par riviere et par forest. 
Un jour li ducs sejournez s'est, 
Qu'il ne se set a quoy entendre. 
Galeren va les eschez prendre, 
Si joue a Guynant pour un mat ; 
Ainsi se deporte et esbat. 
Le Bret y fait meint soutil tret, 
Guynant plus de li y mestret ; 
Joué ont jusques pres de tierce : 
D'un seul paon, et d'une fierce, 
Et de son roy, et d'un auffin 
A maté Guynant en la fin 
Galeren, qui moult lié se fait. 
N'a envers Guynant plus meffait ; 
Et cil qui jeu souffrir ne puet, 
Par si grant ire s'en esmuet, 
Qu'il le ledenge de contrueve, 
Et le roy Artu li repreuve, 
Que le chat occist par enchaus. 
De ce n'est point Galeren chaus 
Ne embrasez de maltalent. 
Et cil va toutevoys parlant 
Et Galeren qui rit lesdenge ; 
D'un mot ausques cuisant se venge, 
Qu'il a contreuvé mal seant : 
Breton l'apele recreant 
Et aux autres Bretons s'esclere. 
« Il ont parole sans plus faire, 
Ce dit, n'en eulx n'a fors vantise. » 
De ceste reprouche s'atise 
En grant maltalent Galerens, 
Mais il respont comme assez frans : 
« Sire Guynant, fait il, mercy, 
Ne blamez plus les Bretons cy ; 
Estre courtoys doivent amant. 
Se sommez mauvés, Alemant 
Certes sont vaillans gens assez ; 
S'il nous ont de tous biens passez, 
Ne valons mie pour ce mains ; 
Par Dieu, Bretons ont aussi meins 
Et force de cuer et d'avoir 
Comme autre gent puent avoir, 
Ne de plus prisier ne les vueil. 
Mais il vous est venu d'orgueil, 
Qui recreant m'avez clamé. 
Plus que vous moy vous ay amé, 
Et encore vous vueil amer, 
Ne m'en vouldray au duc clamer, 
Qu'en n'a mie partout ses droiz. 
Mais vous estes et biaux et droiz, 
Et si vous tien a moult vaillant ; 
Bien sçay que vous par maltalent 
M'avez honte dite et laidure, 
Or vous respon tout de mesure, 
Si n'en soiez ja a malaise : 
Nommez une court qui vous plese, 
Soit davant duc ou davant roy : 
Se de la honte et du desroy 
Corps a corps ne me puis deffendre 
Vers vous, je m'abandons a prendre. » 
Et Guynant a ce mot s'acoise 
Qui n'a cure de ceste noise, 
N'envers le Breton aatie. 
Ne pourquant cil li a partie 
Autre parchon, oyant sa gent, 
Si li ra dit et bel et gent : 
« Et se ce ne vous plaist a prendre, 
Ouez a quoy je vueil entendre : 
Nous sommes nouviau chevalier, 
Si nous devrïons esveillier 
En acquerre los et proesce. 
Cil que Amours a en destresse 
Se doivent plus qu'autre pener 
Qu'a hounour puissent assener, 
Et vous en estes un, ce croy. 
Je envers vous et vous vers moy 
Un tournoiement plevissons, 
Soit ou a Rains ou a Sessons ; 
Si ameint chascum son pouair ; 
Adonc y pourra l'en veoir 
Qui le mieulx est au departir. » 
A ce se veult bien assentir 
Guynant encontre Galeren. 
Aux octieves de saint Jehan 
Sera entre Challons et Rains : 
Si le plevissent de leur mains, 
N'en mentiroit pour mil mars d'or 
Li Brez, qui prent a Melior 
Et au duc l'endemain congié. 
Esmeree a la nuyt songié 
Un songe hideux qui l'afolle, 
Qu'elle portoit une grant mole 
Amont une montaigne sus, 
Puis la relessoit rouler jus, 
Et puis querre la revenoit, 
Reporter sus li convenoit, 
Si la relessoit jus cheoir 
(Ce songe cuidoit estre voir), 
Oncques ne faisoit autre chose. 
Davant les gens duel faire n'ose 
Pour Galeren qui s'en depart, 
Ne parler a li d'une part, 
Pour son pere qui le convoie. 
Par le songe est bien mise a voie 
Que l'amour Galeren li fault. 
A li amer autant li vault, 
Comme ou songie porter la mole. 
Ne pourquant amer, come fole, 
Le veult, encore ne l'aint il. 
Tuit l'i baisent et celle et cil, 
Et il a congié pris a tous. 
Li dus, qui tant est frans et dous, 
L'a deux journees convoié, 
Et Galeren li a prié, 
Que s'il y a besoing ne guerre, 
Qu'il preigne li prest et sa terre. 
Si l'a mercïé de s'onnour 
Non com amy mais com seigneur. 
Et li ducs ausques li espont 
De son pencé, si li respont : 
« Quens Galeren, Dieux vous conduie ! 
Vous convoier rien ne m'ennuie, 
Que je vous aign par bonne foy, 
Et vouldroie que vous a moy 
Eüssiez aucune aliance, 
Dont plus durast nostre acointance. » 
Et puis se departent a tant. 
Galeren erre et va notant 
Ce que li ducs li a promis, 
Mais il a son cuer ailleurs mis. 
Bien voit qu'il li donroit sa fille : 
Ne prise du monde une bille 
Tout le deduit, fors de la belle 
Dont il ne puet oÿr novelle 
Et qui l'a mis en grant doubtance. 
Tant ont erré qu'ilz passent France, 
Il et si homme. Et Brundorés, 
Li bons chastellains hounourez, 
A la Roche Guyon le maine, 
Pour sejourner une sepmaine ; 
Tant l'a prié que il y tourne, 
Et uit jours avec li sejourne. 
Ne vous vueil faire trop lonc conte 
De la feste qu'a fait le conte 
Gente, la fame Brundoré, 
Et Flurie au biau chief soré, 
Qui plus est blonde que fin ors. 
Gente, sa mere, a gent le corps 
Et semble de grant gentelise, 
Comme la fille au roy de Frise : 
S'en est s'ainee suer roÿne, 
Et si est germaine cousine 
Le seigneur qui tient Loerraine. 
Galeren par la main en maine 
En chambres, quant salué l'a, 
Longuement l'a festoié la, 
Et Fleurie qui lez li siet. 
Or li prie que ne li griet 
Gente, qui va a son seigneur : 
« Belle fille, faictes hounour, 
Fait elle, a mon seigneur le conte. » 
Celle n'a mie trop grant honte, 
Ainz est courtoise et bien aprise, 
N'est vers le conte de riens prise ; 
Et de ce a riche avantaige 
Qu'il la voit simple et belle et sage, 
Et ausques bien parlant pucelle ; 
Et est a Fresne suer jumelle, 
Et tant la ressemble de vis 
Qu'entre ces deux, ce m'est avis, 
N'a descorde n'en piez, n'en membre. 
Cil la regarde, si li membre 
De l'amour dont il est soubzpris ; 
Esbahiz est et maz et pris ; 
Si dist : « Belle, ne vous soit grief, 
Ostés la guimple de vo chief, 
Qu'apertement vous vueil veoir. 
- Sire, ce me doit bien seoir, 
Puis que vous siet, et bien le vueil », 
Fait celle, ou il n'a point d'orgueil. 
Ostée l'a. Quant cil l'esgarde, 
S'a le cuer sans sens et sans garde, 
N'i entent raison ne devise. 
Entre ses braz l'a tantost prise, 
Si l'acole et vingt foiz la baise, 
Cui qu'il soit lait ou cui qu'il plaise. 
Et Flourie n'y scet qu'entendre, 
Qui ne s'en puetvers li deffendre, 
Si se merveille dont ce vient ; 
Si li a dit : « Comment advient, 
Biau sire, de si vaillant homme 
Com vous estes, qui si s'asomme 
De grant folie et de grant rage ? 
Quant une fame en vostre aage 
N'avez veüe n'ele vous, 
S'i vourrez jouer come espoux 
Joue a espouse ? C'est laide euvre. 
Fouls est amans qui ne se cuevre, 
Jusques i l'ait a essay mise. 
Si d'amours m'eüssiez requise, 
Ainçoys que vous me baillissiez, 
Greigneur hounour y eüssiez, 
Et je le voulsisse octroyer : 
Pou pouez voustre esbanoier, 
Si com moy semble et je le sens, 
Loer, si je ne m'y assens ; 
Car li deduis si s'onor porte 
Quant entierement se deporte 
Le paire et met deux cuers en un. » 
Pour tout l'or qui est a Verdun 
Ne la vousist avoir baisiee 
Galeren, c'or a il baisiee, 
Ce dist, s'amie. Or s'en repent. 
Tel se destruit et tel se pent 
Qui deux ne va si fort matant. 
De la chambre se part a tant, 
Que plus demourer ne li siet, 
Et en une loge s'assiet 
A une fenestre de marbre ; 
S'esgarde en un vergier meint arbre, 
Et les oyseaux qui y font feste. 
Des biaux yeulx pleure de sa teste, 
Car du vergier de Biausejour 
Li souvint ou il fu maint jour 
A grans deduis avec s'amie. 
Fait il : « Com estes endormie ! 
Com m'estes esloignee, belle, 
Quant je ne sçay de vous novelle ! 
Encor suis je plus endormiz, 
Qui si estoie or arramiz 
De baisier une fame estrange. 
S'elle m'en assault et laidenge, 
Certes elle a moult grant raison, 
Qu'i m'est venu de traÿson, 
Et m'amor avil et abays 
Quant autrui que m'amie bays. 
J'abays m'amour ? Certes non faz, 
Ne de moy pour ce ne le faz, 
N'ele ne s'en courroucie mie. 
Si je bays le semblant m'amie, 
Ay je dont fait si grant oultrage ? 
Enne bays je souvent s'ymage 
Qu'elle a en sa manche pourtraicte ? 
Quelle raison ay avant traite ? 
Fresne l'a tyssue a ses mains, 
S'en y a fait ne plus ne mains 
Qu'il a en li, si la ressemble. 
Par foy, greindre resons me semble 
A la pucelle de ceens 
Qu'a l'ymage, qui est nïens 
Envers li, qu'elle me presente 
Fresnain, tant est et belle et gente, 
Et pour Fresnain amer la vueil. 
Le semblant Fresnain porte en l'ueil, 
En nes, en bouche et en visage, 
En chief, en braz et en coursage, 
Et en mainte autre contenance : 
Quant j'en ay ceste congnoissance, 
S'elle m'est ou morte ou faillie, 
Ne m'est pour ce toute tollie, 
Si m'en estuet souffrir la perte. 
En ceste la voy si apperte 
Que par li la puis recovrer. 
Dieu ! com scet bien Nature ovrer, 
Qu'ainsi me fait Fresnein revivre ! 
Et puis que ceste en soy me livre 
Ce que j'ay perdu si grant piece, 
Ou li soit bel ou il li siesse, 
Ne m'en repens de li baisier, 
Ainz me devroit l'en moult prisier, 
S'a moy l'en veil pour Fresnein traire, 
Quant autre chose n'en puis traire. » 
Li cuers tout aussi se deglenge. 
Del courroux et de la lesdenge 
Que la pucelle li a faicte 
S'esmaie petit et deshaite, 
Ne mais ne se veult repentir. 
A la pucelle fait sentir 
D'une novelle amour l'assault. 
Seule en la chambre s'en assault, 
Quant parlé a si durement ; 
Si s'en maudit villainement, 
Pour ce qu'elle sent ja de voir 
Que del conte pourra avoir 
Jusqu'a ne gaires grant mestier. 
Aprés li se met au sentier, 
S'est delez li seoir venue, 
La parolle ra maintenue, 
Si li a dit : « Sire, mercy ! 
Je ne me vueil partir de cy, 
Si me soie a vous racordee. 
Moult m'avez or huy regardee, 
Si m'avez moustré grant soulaz ; 
Cil cui Amours prent a son laz 
Ne se puet mie bien donter ; 
Ne vous estuet de moy doubler, 
Ne vous diray mais felenie. 
Quant vous jouez sans villanie 
Je vueil ausques d'un jeu souffrir. 
A vous me suis venue offrir, 
Que je l'ay du commant ma mere, 
Qui dit que je vous fusse clere 
Et vous feïsse hounour et feste. » 
Cil la regarde en vis, en teste, 
En gorge, en coul, en braz, en corps, 
Si la voit Fresnein par dehors 
Et prez va qu'en li ne la cuide. 
Quant tant y a mise s'estuide, 
Si li a dit : « Ma damoiselle, 
Cuers qui aime en maint lieu oysele, 
En maint lieu pence, en maint lieu va. 
Se mes deduiz huy vous greva, 
A moy ne vous en prenez mie, 
Mais prenez vous en a m'amie, 
Qui m'a fait cest oultrage faire. » 
Flourie son cuer en esclaire, 
Qui le mot n'entent mie bien. 
Par tant cuide le conte a sien, 
Et com soue a li se presente. 
Or y met Galeren s'entente, 
Et pour autruy l'esgarde et ayme, 
Si l'apelle s'amie et claime ; 
Decevant la va loyaument, 
Ne de rien s'amour n'en desment ; 
Et s'on li voit celi mentir, 
S'amours s'i doit bien assentir, 
Qu'il ne la mue ne ne change ; 
Car s'il la met en fame estrange, 
N'a s'amie pour ce changie. 
Flourie a l'amour hebergie 
Que Galeren li a prestee, 
Si ne l'a mais fors qu'empruntee. 
Celle le festoie et hounoure, 
Tant que li temps aprouche et l'eure 
De mengier. Si leur revient Gente, 
Et Brundorés, et plus de trente, 
Qui le viennent pour mengier querre. 
Ce que eaue porte, et airs et terre, 
Ont a moult grant plenté eü. 
A grant richesse sont peü 
Li quens et tout si compaignon 
Huit jours, a la Roche Guyon, 
Et festoié et hounouré. 
S'ont a la fame Brundoré 
Li Breton pris congié ensemble. 
A leur departir pas ne semble 
Flourie lie mais doulente. 
Mais li quens, qui a li se vante 
Qu'il la vendra souvent veoir, 
Li rent ausques de son espoir, 
Et si l'en a fait conforter. 
En Bretaigne pour deporter, 
Enmaine son pere avec li. 
Flourie n'en a mie ennuy, 
Ainz en a plus cler le menton, 
Quant acointance a au Breton ; 
Bien ayme d'eulx deux l'amitié. 
De l'aler se sont esploicté, 
S'ont envoyé, quart jour ainçoys, 
Par tout le paÿs : a bourgeoys 
Font sçavoir et a chevaliers 
Qu'a cens viennent et a milliers, 
O eulx leur fames pour hounour, 
Encontre leur loyal seigneur, 
Qui repaire de Loerraine : 
Chascum avec soy y ameine 
Ou fame, ou fille, ou sa parente. 
La a meinte pucelle gente, 
Qui le conte acole et salue, 
Et mainte dame sor sambue, 
Maint chevalier de grant proesce, 
Et maint bourgeois de grant richesse, 
Et maint instrument qui cler sonne. 
Si semble bien que Diex y tonne, 
Tant y a grant bruit et grant noise. 
Chascum y fait feste et envoise 
Pour la venue a leur seigneur. 
Nuls homs ne vit joie greigneur 
Comme il li demaine chascuns. 
Joyeux en est ses parens Bruns 
Qui sa terre li a gardee ; 
Nourrie l'a et amendee 
Tant com il fut en Loerreine. 
A Nantes font une sepmaine 
Feste pour leur seigneur le conte. 
On ne puet mie mettre en conte 
L'ounour qu'i fait de Brundoré ; 
Tant l'a servy et hounouré 
C'om le puet tenir a merveille. 
Bruns le conte loe et conseille 
Qu'a Brundoré parout, le preu, 
Pour son los accroistre et son preu, 
Et tant li pait et tant li doigne 
Que Brundorés, sans mettre essoigne, 
Soit ses plus maistres conseilliers, 
Car il est loyaux chevaliers, 
Haulx homs sages et debonnaires, 
S'en avra moult mielx ses affaires, 
C'il a compaignon le detient. 
Li quens cel conseil a bon tient, 
Qu'il voit qu'i vient de bonne escolle ; 
Au vaillant Brundoré parolle ; 
Si li donne tant et promet 
Que cil du tout a li se met, 
Non mie pour don qu'i li face, 
Mais pour avoir sans plus sa grace. 
Cil vient servir et conseillier, 
S'amera moult le travaillier 
Qu'il pourra faire en son servise. 
Brundorés tantost li devise 
Et loe que partout envoit, 
Car aprouchier le terme voit 
Del tornoiement qu'il a mis ; 
Si face venir ses amis, 
Et les mielx vaillans de sa terre, 
S'envoit loingtains et prouchains querre, 
Sans espargner or ny argent, 
Tant qu'il soit si garny de gent, 
A Reins au terme, en s'aünee, 
Qu'il chast Guynant une journee, 
Et qu'i li vende ses oultrages. 
Partout envoie ses messages 
Li quens qui en a cure et soing, 
Que tous viennent a son besoing, 
Cil de Poitou et de Bretaigne, 
Et cil de France et de Champaigne, 
De Flandres et de Normendie. 
N'y a celi qui l'esconduie 
De ceulx qui sont par terre errant, 
Et los et renon acquerant. 
A maint autre le fait savoir, 
Qui mieulx ayme que nul avoir 
Et les cembiaus et les estours. 
De dela Saint Martin a Tours 
Jusqu'a Troyes n'a chevalier, 
C'om sache errant ne travaillier 
Par sa proesce en los acquerre, 
Qui voulentiers n'ysse de serre, 
Garniz d'atour fres et novel. 
Si s'ahatissent, par revel, 
De despendre le leur sans conte, 
Pour l'ounour Galeren le conte. 
Tout ainsi s'apareillent tuit. 
Par maint païs mainent grant bruit 
Li chevalier nouvel de pris. 
Au termine qu'il ont apris 
S'assemblent a Reins la cité. 
Guynans, qui rest de grant fierté, 
N'espargne argent, or, n'autre avoir, 
Qu'il ne face partout savoir 
Et loing et pres ceste hatie, 
Tant qu'il a bien en sa partie 
Quinze cens chevaliers ensemble. 
Guynans a Chaalons assemble, 
Si sont dedens et fors logié. 
Galeren ne se ra targié, 
Ainz est de Bretaigne partiz 
A grant compaignee, ahatis 
De moustrer d'armes son pouoir. 
Brundorés le maine veoir 
Ce que ses cuers faulcement veult, 
Et dont il loiaument se deust. 
Loyaux en est en son douloir, 
Et s'en est faulx en son voloir : 
S'a ainsi faulce loyauté 
En soy et loyal faulceté ; 
Par quoy Amours nel doit reprendre 
S'ele soit loyauté entendre, 
Car s'il ayme autrui pour s'amie, 
Amours ne le doit blasmer mie, 
Qu'il n'ayme des deux fors que l'une. 
Ne veult le soulail pour la lune 
Changier ; n'y puet son sens atraire ; 
S'entre en un merveilleux contraire 
D'estrange amour dont il s'encombre. 
Aussi com Narcisus de s'ombre 
Fu en la fontaine soupris, 
Galeren est de l'ombre pris 
Fresnain, ce est de son semblant. 
Ainsi li va Flourie emblant, 
Qui la ressemble, son courage. 
Gente, qui est vaillant et sage, 
Fait faiste quanque puet le conte. 
Quant il s'en depart et il monte, 
Flourie, qui n'est mie a ese, 
Ens en son cuer mil foiz le baise, 
Et cil au departir l'acolle : 
Li cuers dedens a Fresne vole, 
Si n'en a que les braz Flourie. 
De tant com en voit est garie, 
Et cil de tant s'en rassouage. 
Ne sejournent mie a oultrage, 
Ainz se departent, si s'en tournent, 
Nul liu jusqu'a Reins ne sejournent. 
Richement y sont herbergié. 
Maint hault home a dehors logié, 
Pour le deduit du temps serain. 
Dieux ! il y a tant cler lorrain 
Burny a or, et tant poitral, 
Ouvré a pierres de cristal, 
Et tante celle bien taillie, 
Tante couverture maillie, 
Tant destrier et tant palefroy, 
Qui henissent par grant effroy, 
Tant penoncel, tantes banieres 
Fremees de plusieurs manieres, 
Tantes lances de couleur taintes, 
(Haubers et cauches de fer maintes 
Y repouez veoir rouler), 
Tante espee, tant heaulme cler 
De grant richesse, et tant escuz, 
Et par les champs tant tres tenduz, 
Dont li pomel a or flamboient ! 
Il esgardent tuit cil et voient 
Qui d'une liue les aprouchent. 
Diex ! tant bon chevalier y brochent, 
Qui essaiant vont leurs chevaulx, 
Et par champaignes et par vaulx, 
Vestus de robes avenans ! 
De tous les biens lor est venans 
Et suians plentez et foisons : 
C'est de forest la venoisons, 
Et de poissons de mer et d'Ayne ; 
A tel planté com glan de chesne 
Y est li pains blans comme noiz, 
Et li bons vins de Soissonnoys 
Et cil d'Auçuerre et de Loon ; 
D'autre part le fruit y ra on 
A si bon temps c'om y amaine, 
Et l'erbe et le feurre et l'avaine, 
Que nulle eure n'en ont besoigne. 
Le jour de terme sans essoigne, 
Viennent en la piece de terre 
Ou ilz veulent hounour acquerre. 
Encontre eulx vient en la champaigne 
Guynans, a toute sa compaigne, 
Et sont souz un tertre arresté. 
Alemans y a a plenté, 
Et Avaloys et Brebenchons. 
Entr'eulx demeinent grans tenchons 
Et grant orgueil en leur langaige. 
Le jour cuident avoir bon gaige 
Et de Bretons et de Françoys ; 
Mais maint archons y ert ainçoys 
Fraiz, et vuydee mainte selle, 
Soit ou pour dame ou pour pucelle 
Et mainte lance en tronçons mise. 
Brundorés le tournoy devise 
Par devers Galeren le Bret. 
Chascuns des haulx homes se met 
Par soy et dresce sa baniere. 
Galeren est de bonne chiere, 
Et s'a le cuer de grant confort ; 
Sur Passeavant son destrier fort 
De toutes armes est armés. 
Entour lui a bien acesmez 
Ses dix compaignons de Bretaigne. 
Sus leurs courans chevaulx d'Espaigne 
Sient armé d'un seul conroy ; 
Hardiz et preu, sans grans desroy 
Tiennent lances a tout panons. 
Nommer en sçay de tous les noms : 
Dukez y est de Quornehout, 
Qui est du linaige au Morhout, 
Et siet sur Ferrant de Venisce ; 
Gornemans de la Male Lice 
Y siet sur Malreé le bay ; 
Bandons, li filz au duc d'Angay, 
Y est sur le courant Liart : 
Plus a vermaulx de feu qui art 
Yeux et narines et oreilles ; 
Li sires del Lit as merveilles, 
Nathanahors d'Esquanaron, 
I siet sur le meilleur vairon 
Qui sur doz eüst onques selle ; 
Sor le Mor y est de Tudele 
Blandins de la Forest Oscure ; 
Li Blonz des Illez d'aventure 
Siet sur le Sor de Portigal ; 
Encoste li le preu Rigal, 
Qui filz est au forestier Blou : 
Oncques en pié n'ot fer ne clou 
Ses destriers Fauveaus de Tolete ; 
Li fillastres Gorfrain la Brete, 
Porfillionz du Gué Trenchant, 
Arondel y va chevauchant, 
Qui oncques ne gousta d'aveine, 
N'oncques ne fu seignez de vaine, 
Si court plus que ne vole aronde ; 
Tallas de la Lande Reonde 
Siet sur Volant de Bonivent, 
Qui ne lait a courre pour vent, 
Ne pour montaigne, ne pour roche, 
Quant on le point a droit et broche ; 
Sur l'Orgueilleux siet Hardibrans, 
Qui ne veult aller sans deux brans 
En bataille ny en estour. 
Brundorés est de son atour 
Si bien et si bel atournez 
Qu'il semble qu'il soit a tout nez ; 
Si poursieut de pres le Breton. 
Telz deux cens avec en voit on 
N'y a celi ne soit hardiz 
Et plus vaillans en faiz qu'en diz, 
Et qui lance tainte ne port, 
Ou il a manches par deport, 
Et penonciaux fermez a clous : 
Li uns est vers, li autres blous, 
Li tiers jaunes, li quars vermaulx. 
Ce jour reluist cler li solaus ; 
Si sont en plaine longue et lee. 
Li Brez, qui quiert jouste et meslee, 
Tient ou poing une grosse lance ; 
Davant ses compaignons s'avance 
Le trait d'un arc ou d'arbeleste. 
Guynans de courre a li s'apreste 
Qui duel a de ce qu'il aprouche ; 
Des esperons le cheval broche, 
Si ront sa rote, et vient au plain ; 
Grosse lance tient en sa main, 
Ou li penons est fuillolez. 
Galeren est encontre allez. 
S'a davant son piz l'escu mis. 
Ne se moustrent chiere d'amis, 
Mais as fers des lances s'essaient. 
Si grans cops es escuz se paient 
Que, par la force des destriers 
Et des lances, laissent estriers 
Et archons si qu'anduy s'abatent. 
De relever en piez se hastent, 
Et revienent errant es frains : 
Tost rest montez li deesrains. 
Qui qu'en doie avenir meschef, 
Si s'entresloignent de rechief, 
Et au retourner se requierent, 
Si fort es escuz se refierent 
Des lances qu'ilz ont rabaissiees, 
Que les ais outre en ont froussiees. 
Mais li haubert entiers se tienent, 
Et les lances en tronchons viennent 
Qui volent vers le ciel en hault. 
Ainçoys que nul des lors y aut, 
Ont lor escuz et heaumes fraiz 
As brans forbiz que ilz ont traiz, 
Dont cops felons et grans se paient. 
Longuement au ferir s'essaient 
Sans espergnier et sans menace. 
Galeren par le coul embrace 
Guynant, le seigneur d'Osteriche ; 
Es estriers durement s'afiche, 
Vers li l'estraint, et si l'en meine. 
Et Guynans huche a grant alaine 
Sa gent, et va criant s'ensaigne. 
Cent s'en esmeuvent d'Alemaigne, 
N'y a celi qui n'ait amye. 
Le Breton ne saluent mie, 
Ainz l'assaillent de toutes pars. 
Il se deffent comme lyeupars, 
Mais ilz l'ont si tuit entrepris 
Qu'il laisse Guynant qu'il ot pris, 
Et luy enmainent tout batant. 
Li compaignon poignent a tant, 
Et Brundorés le cheval broche, 
Alemans quanqu'il puet aproche, 
Il et tel cent qui vont aprés : 
N'y a cely ne soit engrés 
Et volentiz du Bret secourre. 
La veïssiez maint cheval courre, 
Baissier lances et gonfanons. 
N'y a celi des compaignons 
Un Alemant ne port a terre. 
Brundorez en va un requerre 
Que Tïés claiment andegraive, 
Le senechal de Landongraive, 
Bon chevalier et avenant ; 
S'a des armes apris Guynant, 
Et ses atours de fierté porte. 
Sa lance qui n'est mie torte 
Li met oultre par my l'escu ; 
A l'empaindre l'a abatu 
A terre du courant destrier. 
A mains ont fait guerpir estrier 
Li Breton, qui ont leur seigneur 
Rescous par force et par vigueur. 
Galeren ont rescoux li sien, 
Cui il a fait mainte foiz bien, 
Et donné souvent maint biaux dons. 
Dukés, Gornemans, et Bandons, 
Et Nathanahors, et Blandins, 
Li Blons des Illez, leur cousins, 
Et Rigaus et Porfilionz, 
Qui plus est fiers que n'est lyons, 
Hardibrans, et li preuz Tallaz, 
Qui des armes n'est oncques laz, 
Li sont adez pres de sa coste. 
Galeren maint chevalier oste, 
Par force de braz, de la selle ; 
Le branc tient nu, dont l'alemelle 
Est trenchans et fourbie et clere ; 
Qui il ent ataint chier compere 
E s'irour et son maltalent. 
Des heaulmes leur va detaillant, 
Et esquartelle leurs escuz. 
Ne puet durer ne fers, ne fuz, 
Encontre ses cops ne que cire. 
Les ungs sache, les autres tire, 
Ceulx fait fouïr au branc d'acier, 
A ceulx fait prison fïancier 
Qui doubtent ses cops et sa force. 
Brundorés li preus se resforce ; 
A luy n'en puis nul comparer, 
Quant il set plus que buefs d'arer 
Et des armes et du cheval. 
Alemans met d'amont aval, 
Qui les enchauce le branc nu. 
Dix en sont par lui retenu 
Qui leur prison ont fïanciee. 
Alemans ont leur voix haulciee 
Et crient a grant cry : « Secours ! » 
Li quens palais s'i met au cours, 
A tout cent chevaliers de pris. 
La fussent li Breton tuit pris, 
Que ilz seuffrent grant faiz ainçoys, 
Quant li Flamen et li Françoys, 
Et li chevalier de Champaigne, 
Brochent les bons chevaulx d'Espaigne, 
Et li Berruier et Normant. 
Adonc s'esmevent Alemant, 
S'ont les banieres au vent mises, 
Jaunes et vers, blanches et bises ; 
Avuec poignent Frison et Saisne. 
La a mainte lance de fresne 
Brisiee, et maint escu percié, 
Et maint cler heaulme depecié, 
Et desmaillee mainte maille 
Et de haubers et de ventaille. 
Occis et navré maint destrier, 
Dont li poitral et li estrier 
Et les cengles vont traïnant. 
Maint chevalier s'i va plaignant, 
Qui bleciez est dedens le corps ; 
Li uns y a le braz estors, 
Et li autre la cuisse rote. 
Galerent y ront mainte rote, 
Il et Breton et Brundorés ; 
Les heaulmes que ilz ont dorés 
Ont tous enbïez et fenduz. 
Ne cuide mie que renduz 
S'i soit le jour li Brez assez. 
De mont a les autres passez 
A cops donner et recevoir. 
Ce dient Alemant pour voir 
Qu'il ne sçavent meilleur de ly ; 
En tout le tournay n'a cely 
Qu'a grant merveille ne l'esgart. 
Il crie Guynant qu'il se gart, 
Qui grant piesce s'est reposez : 
Comme hardiz et alousez, 
S'en va vers lui, l'espee traictie, 
Puis l'en fiert si qu'il lui a fraicte 
La boucle de l'escu luysant. 
Et Guynant le reva visant, 
Sil fiert de la trenchant espee 
Si qu'il li a par my coupee 
L'aigle du heaulme qui reluist. 
Cist cops Galeren griefve et cuist, 
S'einsi s'en va, rien ne se prise. 
Par my le chief en son le vise, 
Sil fiert si fort qu'il ne puet plus, 
Mais l'espee vient coulant jus. 
Si li trenche l'arçon davant ; 
Au destrier va li cops grevant, 
Car, entre le coul et le dos, 
Li fausse le cuir et les os, 
Et l'espee tant li embat 
Parfont que le cheval abat, 
Cui la mors destraint et assaut. 
Guynans en piez moult tost resault, 
Si cuide yssir hors de la presse ; 
Mais Galeren de pres l'engresse, 
Sil prent par le heaulme et pourmaine. 
Mais cil s'escrie a grant alaine : 
« Osteriche ! » Pour li secourre 
Donc poez veoir vers li courre 
Cent chevaliers de sa meignee, 
Qui la gent n'ont mie espargnie 
Galeren, ne celi de France. 
La mectent entr'eulx mainte lance, 
Et font maint tour et mainte luite, 
Ainz qu'ilz raient leur seigneur cuite. 
Mais tant y fierrent et tant painent 
Que hors de la presse l'enmenent, 
Sans heaulme, en pure la ventaille 
Galeren, qui l'a par bataille 
Conquis, maugré Guynant l'enporte, 
Et les siens ausques en conforte, 
Car en la presse ou il s'embat, 
Si fort du heaulme se combat 
Qu'il n'est nuls qui l'ost aprochier. 
Ilz n'ont ne lui ne ses cops chier, 
Tant s'acointe a eulx asprement. 
Les vespres du tournoiement 
Finent, si se sont departy, 
Mais ainçoys se sont ahaty 
De revenir matin arriere. 
Chascum renvoie sa baniere, 
Si repairent a leur rechés. 
Les loz en a de tous li Brez 
Qui vivement s'i est provez. 
Ne fu en terre oncques trovez 
Nuls contes de si grant gaaigne 
Com seur cil ont fait d'Alemaigne 
Françoys et Breton et Normant. 
Si ra de la maint Alemant 
Qui conquis y ra grant avoir. 
Pour ce dit li villains de voir : 
Au marché vont sot et apert, 
S'un y gaaigne, l'autre y pert. 
La nuyt s'aaisent es hostelz ; 
Atournemens ne fu mes telz 
Com cil chevalier vont faisant. 
Maintes choses vont devisant 
Cil bachelier qui a pris tendent. 
Cil varlet a rouller entendent 
Haubers et chauces, et ventailles, 
Et vont boutant par my ces mailles 
Conrroiez, si refont ces laz. 
Galeren va blasmant ces braz, 
Qui rien en son cuer ne se prise, 
Quant il a l'ahatie prise, 
N'encore n'a des armes fait 
Pour c'on doie louer son fait. 
Fresnein oublie, ce li semble : 
Pour Flourie qui la ressemble 
Veult il demain porter la manche 
Que li donna Fresne la blanche, 
Qui chascum jour prie pour li 
Que Diex le puist garder d'ennuy, 
Et s'onnour et sa joie accroistre. 
Nulle nonne, tant soit en cloistre, 
Ne maine sa vie plus sainte. 
En une lance grosse et tainte 
Fait li Brez la manche atachier, 
A douze cloz d'or qui sont chier, 
Dont il vouldra ses cenbiaus faire. 
L'endemain, quant li jours esclaire, 
Li chevalier sont tuit levé, 
Messe ont oÿe, s'ont lavé, 
Puis menjuent. Aprés mengier 
Lacent les chauces sans targier, 
Et les cotes a armer vestent ; 
Puis sont monté, ne ne s'arrestent, 
Jusque ilz revienent en la plaine. 
Chascum de soy armer se peine 
D'armeüres neufves et fresches. 
Li uns y porte unes bretesches 
En son escu reluisant cler, 
Cil un lyon, cil un cenglier, 
Cil un liepart, cil un poisson ; 
Cil porte sur son heaulme en son 
Beste ou oisel ou flour aucune ; 
Cil porte une banire brune, 
Cil blanche, cil ynde, cil vert. 
L'autre y poez veoir couvert 
D'armes vermeilles foillollees ; 
Cil voulent joustes et meslees, 
Et autre plus de mil par conte. 
N'y a celi ne vaille un conte 
Et en proesce et en semblance. 
S'a chascuns une tainte lance 
Ou li penons de soye pent. 
Davant les autres un arpent 
S'est li Brez sur Passeavant mis ; 
A un herault a dit : « Amis, 
Allez a Guynant, si li dictes 
Que cil ne doit mie estre hermites 
Qui de riens d'Amours se reclaime ; 
Ou soit qu'il aint ou que on l'aime, 
Mieulx en scet ferir et jouster. 
Cui qu'il doive de nous couster, 
S'Amours son cuer point et avive, 
Vieigne a moy jouster pour la vive, 
Et je jousteray pour la morte. » 
Li heraulx le message emporte 
Que Galeren a Guynant mande. 
Tant l'a cerchié aval la lande 
Qu'il le voit, puis li dit et conte, 
Oiant tous, mot a mot son conte : 
« Os tu, ducs Guynant d'Osteriche ? 
Nuls ne se doit tenir a chiche, 
Si te dit li Brez renommez, 
Qui a amie et est amez. 
Et si tu aymes par amours, 
Mielx en doivent valoir tes mours, 
Et mieudres en doiz partout estre, 
Si tu ne veulx ressembler prestre 
Ou hermite qui hait estour. 
La est armez de son atour 
Li Brez, qui au jouster t'atent. 
Se tes cuers point vers Amours tent, 
Il te mande que tu t'envoises, 
Et que pour jouster a luy voises, 
Por la vive qui t'a lacié, 
Car la morte, qui l'a blecié, 
Le fait la seul la jouste attendre. » 
Guynant ne scet les moz entendre, 
Qui est irez et a grant honte 
De ce que li herault li conte. 
Tout le corps en a plain d'ardure, 
Et au herault faisist laidure 
S'il le trovast seul en la place. 
Li ducs Guynant son heaulme lace, 
Si s'afiche sur ses estriers : 
Bien est armez, et ses destriers 
Est ausques bon pour la besoigne ; 
La lance droisse et fort l'empoigne, 
S'a davant son piz l'escu joint, 
Des esperons le cheval point 
Qui trente piez li sault de terre. 
Et Galeren le vient requerre 
Qui le voit yssir de la route. 
La manche a desploïe toute, 
Si li ventelle contre vent. 
Il la regarde si sovent 
Qu'il en a acrut au veoir 
Son hardement et son pouoir ; 
Esgardant la va que qu'il broche. 
A ce que li uns l'autre aproche, 
Des lances abaissent les pointes, 
Et si se fierent que desjointes 
Ont les aiz de leurs fors escuz. 
A Guynant vault moult pou li fuz 
De sa lance, qu'en tronz l'a mise ; 
Mais Galeren l'a a devise 
Si feru par my l'escu point. 
Que maugré soy l'a jus enpaint, 
Jambes levees, du cheval. 
« Je suis amont et vous aval ; 
N'aiez paour qu'ainsi vous fiere », 
Fait cil qui a sa lance entiere. 
Si rabandonne au vent la manche, 
Au cheval met la main esclanche, 
Si l'enmaine, maugré Guynant 
Et ceulx qui li viennent poignant 
Pour le rescourre ; mais c'est gaz ; 
Mené l'en a plus que le pas, 
Jusqu'au harnés a garison. 
A un varlet de sa maison 
Commande que il tantost le maint 
A celi qui fait a duel maint 
Pour li, et chascum jour compere 
Ce qu'il s'est partiz de son pere, 
Si est la fille au duc de Mez ; 
Et ce li die que li Brez 
Lui envoie ce bon destrier 
Que ses peres donna l'autrier 
Guynant, quant il fu adoubez. 
S'en yert de li Guynant gabez, 
Quant elle savra dont il vient. 
Et puis qu'a faire le couvient, 
Li varlez monte, si s'en tourne ; 
Nulz de sa voie nel destourne 
Jusque il a fourny son message. 
Alemant demeinent grant rage, 
Qui Guynant voient abatu ; 
A force l'ont et a vertu 
Remonté sur un destrier grant. 
De leur honte vengier en grant, 
Baissent les lances vers Flamens 
Et vers Françoys. Es vous les rens 
Desrengiez, si lieve la tence, 
Et li tournoiement commence. 
Apres et durs est commenciez ; 
Galeren s'est dedens lanciez, 
S'encontre le conte palais, 
Son destrier lait courre a eslais, 
Si regarde l'image belle 
Qui encontre le vent ventelle, 
La lance baisse, et fiert le conte 
Que du cheval jus le desmonte, 
Un sien frere reporte a terre, 
Aprés en va telz d'eulx requerre 
N'y a celi tous plaz ne gise. 
Guynans de luy vengier s'atise, 
Qui tient lance grosse et senee. 
Galeren sa resne a tournee 
Vers luy, et durement se fierent, 
As fers des lances se requierent 
Si que li fuz vole en tronçons ; 
De leurs cops ploient es arçons, 
Et un Bretons recuelt la manche. 
L'espee a traicte, qui bien trenche, 
Li Brez, s'en a feru Guynant, 
Qui nel reva mie espergnant, 
Ainz li redonne cops felons, 
Qu'il est et fel et gros et lons, 
S'a les braz fors com Alemans. 
Li ducs de Souaive Hermans 
Encontre le preu Brundoré, 
Si le fiert, souz l'escu doré, 
D'une grosse lance qu'il porte. 
Mais Brundorés point nel deporte 
Qu'i ne voist a luy encontrer : 
Par my l'escu li fait entrer 
La lance et le penon de soie. 
Au brisier de la lance ploie 
Li ducs, et pres va qu'il ne chiet ; 
Sans cheoir assez li meschiet, 
Que Brundorez le fiert et bat, 
Et a ses hommes se combat, 
Il et Normant, et tant s'i peine 
Que le cheval et lui enmaine, 
Et six des siens prent avec li. 
Es vouz la porriere et le huy 
Qui par les champs lieve, et la noise 
Des cops c'om y donne et entoise, 
Et des enseignes c'on y crie. 
Li entrepris mercy y crie 
Qu'escuier ont pris en leur nasse. 
Brundorés avant y repasse, 
S'entre en la presse la dedens : 
Aux uns brise mentons et dens 
Et cels d'aucun membre mahaigne. 
Li dix compaignon de Bretaigne 
Vont Galeren de pres suivant, 
Aux Alemans vont anuiant, 
Entr'eulx se fierent et assaillent. 
Ne puet dire qu'assez ne vaillent 
Li Breton et que preu ne soient 
Guynant et Alemans qui voient 
Comment ilz se prenent vers eulx ; 
Bretons les fierent par my colz, 
Et par my vis, et par my testes, 
Si nes espairgnent ne que bestes, 
Ainz les vont laidement menant. 
Et la force recroist Guynant 
Du duc Alanborc qui li vient. 
Des Bretons refuser convient, 
Et ilz refuient une archee ; 
Ne puet estre qu'aucuns n'y chiee. 
Dukés y chiet et Gornemans, 
S'ont entre eulx deux trente Alemans 
Qui les ont sachiez et detraiz ; 
Relevé sont, s'ont les brans traiz 
Dont il entour eulx se deffendent ; 
Mais Alemans tant cops leur rendent 
Que leur deffence pou leur vault ; 
L'enseigne au Breton crient hault, 
Tant que cil les ont entenduz 
Qui mains cops bons y ont renduz, 
Et vendu s'i sont li jour chier ; 
Le faiz prenent a encerchier, 
Et Galeren premier y point ; 
Li autre ne sejournent point : 
« Nanthes ! » crient li Galeren : 
Es vous Tallas et Hardizbran, 
Et Nathanahot et Bandon 
Qui s'elaissent a abandon, 
Et Pourfilionz qui moult vault, 
Le Blont des Illes et Rigaut ; 
Et Blandins d'Oscure Forest 
Avec les autres mis s'i rest, 
Pour rescourre ses compaignons. 
Tel cent i poignent a penons 
N'y a celi n'i ait sa drue ; 
Chascum le suen a terre rue 
De ceulx qui les penons y portent ; 
Mais li compaignon s'i deportent 
A brans dont il donnent grans cops ; 
Des Alemans ont rescoux chous. 
A la rescousse, a grant meslee, 
Par force de lance et d'espee, 
Ont li Breton rescous lé leur. 
Contre Alemans ont le meilleur, 
Que Françoys les fierent et maillent, 
Et li Champenois les assaillent, 
Et Berruier bien s'i contiennent ; 
Normans et Flamens, qui y viennent, 
A brans d'acier leur courent sus : 
Alemant se traient en sus, 
Et Galeren, qui les acqueulst, 
Maint bon coup y donne et requeulst ; 
Et Brundorez bien y refiert. 
Dukez au branc nu les requiert, 
Il et ses compaigns Gornemans, 
Qui sont, maugré les Alemans, 
Remonté, si les vont cerchant. 
Galeren tient nu le trenchant 
Et contre Guynant s'abandonne ; 
Par my le chief tel cop li donne 
Qu'il l'embrunce sur l'arçon jus : 
Mestier ne li eüst mais jus, 
N'erbe, n'emplastre, ne puisons, 
Se ne parfust la garisons 
Et li secours de la ventaille. 
Hors le sache de la bataille, 
Maugré ceulx qui li vont aidant, 
Et Dukés le va deffendant, 
Il et Gournemans et Tallas. 
Si sont mené de trot au pas 
Li Alemant que tuit recroient : 
Or primes soivent il et croient 
Que li Breton les ont passez ; 
Tant en y a d'armes lassez 
Que chascum fait son vouloir d'eulx ; 
Françoys les prennent par les quelx 
Si ligierement, sans deffendre, 
Com on voit le lou brebiz prendre ; 
Et si ont telz trois cens d'eulx pris, 
Qui en orent avant le pris, 
Au commencier de l'ahatie. 
La gent Guynant est departie 
Qui ne li puent plus aidier ; 
Au fuïr font sellez wuider 
Breton qui les en vont menant. 
Galeren, qui pris a Guynant 
Et laidement ançoys traictié, 
L'en maine au harnés mal haitié, 
Ou l'en son heaulme li deslace. 
Arriere revient a la chace, 
Si point le bon cheval et broche ; 
Cui qu'il consuit et il aproche 
Ne le sequeurt chevaulx ne fuite : 
Sans grans estour et sans grans luite 
En a quatorze detenuz. 
Brundorés s'i est maintenuz 
Com bon chevalier et esliz : 
En terre en fait prendre lor liz 
A plus de sept, cui il abat ; 
Celz prent, celz mahaigne, celz bat, 
Cels cache qu'il ne puet ataindre. 
Li Françoys ne s'en puent plaindre, 
Flamen, Normant et Champenoys, 
Ne cil qui sont de Boulenoys, 
Ne de la terre de Ponthy, 
Ne cil d'Anjou ne de Berry, 
Qu'il n'aient assez gaaigné. 
Mal ont mené et mahaigné 
Le conte palais, qu'ilz ont prins : 
Li Champenois li ont aprins 
Comment prisons fait bource plate. 
Li ducs de Ramborc chier rachate 
L'ostrage Guynant d'Osteriche : 
Li Flamen sont de lui tuit riche, 
Qui l'ont raiens, lui et sa gent, 
Quatre cens mars ou plus d'argent. 
Et li Françoys vaillant et preu, 
Si pueent il, ront fait leur preu, 
Car le duc de Saisoigne en mainent : 
Sans garse laidement le sainnent, 
Que paier li font cinq cens mars. 
Ainsi est li tournois espars ; 
Si s'en fuit qui fuïr s'en puet ; 
Nulz espuisier l'avoir ne puet 
Que tuit li autre y ont conquis. 
Tout cest oultrage a Guynant quis, 
Qui au Bret de sept cens mars fine. 
« Bien quiert sa honte et sa ruïne, 
Fait a luy li Brez, qui laidenge 
Homme que il congnoist estrange : 
S'avient souvent que maulx en aist. » 
Guynant d'Osteriche se taist, 
Qui tous est abatus de honte ; 
A mains d'avoir se part du conte 
Et assé a plus de pechiez. 
Mais fait a que bien entechiez 
Li Brez, qu'assez le reconvoie 
Et a riche hernoys renvoie, 
Ne le sien retenir ne daigne. 
Brundorez moult y regaaigne, 
Car entre lui et Galeren 
Au duc de Soaive ont mis ban 
Qui quatre cens mars li promet, 
Par my bons pleges qu'il y met, 
Ainz que il s'en retourt arriere. 
Puis tourne chascum sa baniere 
Vers son rechet, si s'en repaire. 
Cilz doivent bien grans despens faire : 
Grant feste mainent celle nuyt 
De grans despens, cui qu'il ennuyt ; 
Se vont compassant par grant royes 
Sur autruy cuir larges couroyes : 
Telz est de tournoy la coustume. 
Et l'endemain, quant Diex ralume 
Le monde du jour et resclaire, 
Chascums en son pays repaire, 
Et Galeren ainsi s'en tourne, 
Vers cui l'enors et le los torne 
De l'estour ou il a esté. 
Ne se sont gaires arresté, 
Ne ne sejournent a oultrage 
En bourc, n'en ville, n'en passage. 
Jusqu'el palais sont revenu 
Brundoré, qui a retenu 
Galeren et ses compaignons. 
Maante et Gisors et Vernons 
Et li vaulx de Rueil est siens, 
Et li chastel et tous li biens 
Jusqu'a Rouen sont en sa main. 
Une heure en bos et l'autre en plain, 
Autre en riviere le Bret maine : 
Retenu l'a une sepmaine, 
Et s'esbanoie avec Flourie, 
Qui sa douleur a amenrie 
Quant elle puet a li parler ; 
Mais la le Bret n'en puet aller, 
Qu'adés de Fresnein li souvient. 
Et ses messages li revient 
Qu'il avoit a Mez envoié ; 
De Guynant, qui a desvoié 
Le cuer pour son cheval de pris, 
Li dit ce qu'il en a apris, 
Et tout ainsi comme Esmeree, 
Cui il trova toute esgaree, 
Le receut bel et avenant, 
Et comment elle en a Guynant 
Despit, et mis sur luy ses gaz, 
Comment Guynant s'apelle las, 
Pour ce qu'elle ne le conjoie. 
Or en a Galeren grant joye 
Qui a mis entr'eulx la descorde. 
A plus sejourner ne s'acorde 
Galeren, qui rallez s'en est 
Et se deduit par sa forest, 
Et il et Bruns et Brundorez, 
Qui est avec li demeurez ; 
Si vont en bos et en riviere. 
Galeren, en mainte maniere, 
Par le pris des armes s'avance ; 
Tournoiz ne li eschappe en France, 
N'en Bourgoigne, n'en autre marche. 
Tel los et tel priz en encerche 
C'on le tient du monde au meilleur. 
Si l'a la manche en grant valleur 
S'amie mis ; bien l'a vendue, 
Car telz qui l'a li a rendue ; 
Si l'a portee a deux tournoiz, 
Ou il a bien fait ses esploiz, 
Car tant com duree a entiere, 
N'y ot ne rote ne baniere 
Ne chevaliers qu'i n'ait passez. 
S'en vault encore mielx assez 
Et mielx vauldra toute sa vie. 
Si a la pencee ravie 
En s'amour, dont il lui souvient, 
Qu'entre la gent souvent devient 
En petit d'eure blans et bruns. 
Garde s'en prent mis sire Bruns, 
Qui bien est ses prochains amis ; 
Bien parçoit qu'il a son cuer mis 
En lieu dont il nel puet retraire ; 
S'en a en soy moult grant contraire. 
Quant la couleur li voit muer, 
Autre heure avoir froit et suer, 
Si voit bien que son cuer y met, 
Qui langour et mort li promet, 
Si ne l'en tourne a garison. 
Or se pence d'une raison, 
Que, s'il li pouoit faire entendre 
A ce que fame voulsist prendre, 
Estaindre pourroit tost la flame 
Par la hantise de sa fame. 
Autre conseil n'y scet qui vaille ; 
Or ne laira qu'il ne l'en aille 
Mettre a essay de ceste chose. 
A lui qui point ne se repose 
Qu'en son cuer n'ait assez tourment, 
S'en est venuz Bruns erraument. 
Bruns li a dit : « Quens, biaux doulx sire, 
Une chose vous vouldray dire ; 
S'est mestiers que vous le sachez : 
Encombrez vos aroit pechiez 
Si ceste terre estoit sans oir ; 
Ne seroit mais ne main ne soir 
Sans guerre d'ome gouvernee, 
Si voustre vie estoit finee, 
Que Damedieux puit esloigner ! 
Nuls ne puet la mort esloignier, 
Tant soit sain, puis qu'elle l'asaille. 
Voz pensers de moult vous retaille 
Et vostre force et vo biauté ; 
S'en poez tele enfermeté 
Encerchier qui vous sera griefz, 
Et voustres en yert li meschiefz, 
Si vous finez par mecheance. 
Or deüssiez aller en France 
Et la fille le roy veoir. 
Bien fust qu'endroit vostre pouoir 
Queississiez aucun mariage. 
Voulez adez yceste rage 
Qui vous tient ou cuer maintenir ? 
A fin vous en estuet venir, 
Se mourir jennes ne voulez. 
Ce que vous amer tant soulez 
Ne pourrez ja mes recouvrer ; 
Or vous estuet ailleurs ouvrer, 
Ou vous truissiez joie novelle. 
En terre a mainte fame belle, 
Filles et de roys et de contes, 
Dont maulx ne vous vendront ne hontes, 
Se a espouse en voulez une. 
Ainsi com vous pouez la lune 
De voz braz ceindre et aprocher, 
Pouez vous mais celi toucher 
Qui vous met ceste rage ou corps, 
Puis qu'elle est de cest siecle hors, 
Et nuls novelle n'en scet dire. 
Voulez en vous perdre le rire 
Et le deduit d'un autre amer ? 
Mieulx vous vauldroit estre outre mer 
Et estre esclaves au Kahaire. 
Penez vous d'autre chiere faire, 
Si prenez fame qui vous siece : 
Ne demourra mie gran piece 
Que vous n'oblïez voz doleurs, 
S'en aurez siecle meilleurs, 
Et s'en serez moult plus doubtez. 
Si cest païs est eritez 
De voz enfans et vostre terre, 
Mainz en doubterez autrui guerre. 
Or vous en ay dit mon assens. » 
Galeren en a tout le sens 
Troublé et mué le courage, 
Quant parler ot de mariage 
D'autruy que de Fresnein la belle ; 
Ne pourquant en son cuer s'apelle 
Sot et plain de mal escient, 
Quant ce le va si ennuyant 
Dont nul confort ne puet avoir. 
Il entent bien que Bruns dit voir, 
Mais il n'en puet son cuer refraindre. 
Bruns, qui le voit pencer et plaindre 
Et a luy respondre arrester, 
Laisse a tant la parole ester, 
Jusqu'a uit jours qu'i li ra dite 
Tel chose que cil ra despite, 
Ou il ne se veulst assentir. 
Par biau parler et par mentir, 
Huy et demain, a grant atrait 
L'a tant mené Bruns et atrait 
Qu'il li octroye son vouloir : 
Si vaille tant com puist valloir ! 
Car il ne scet qu'estre en pourra, 
Ne se ja mes s'amour laira, 
Mais tant li dit cil voirement : 
« Sire Bruns, je vous dy briefment 
Que j'ay Fresnein de cuer amee. 
Mainte fame m'avez nommee, 
Esmeree de Loerraine, 
Qui est assez de biauté plaine 
Et riche endroit moy, et Parise, 
La fille au roy de Saint Denise, 
Et belle Doain de Galice, 
La fille au roy d'Illande Amice, 
Et d'autres plus de six ou d'uit ; 
Mais je n'ay mie le cuer duit 
Ne volentif de fame prendre, 
Ce vous vueil je bien faire entendre, 
Si je n'ay celle que je sçay. 
Par celi me puis je a essay 
Mettre d'oublïer ma pesance. » 
Or en est Bruns en grant doubtance 
Qu'il ne veult fame par contraire 
Dont on le face arriere traire ; 
Puis li a dit : « Sire, nommez 
Celle que vous a prendre amez. » 
Et cil respont : « Je ne l'aim mie, 
Ainz porte le semblant m'amie ; 
Si la desir plus a avoir 
Que fame de greigneur pouoir : 
Ce est la fille Brundoré. » 
Or en a Bruns Diex aouré, 
Quant c'est Flourie qu'il veult prendre, 
Car il n'a en li qu'entreprendre 
Qu'elle ne soit moult gentil fame. 
« Sire, se Dieux m'aïst a l'ame, 
Ce respont Bruns, ce me siet bien. 
Vous ne vous abaissiez de rien, 
Ainz vous haulciez et amontez, 
Qu'en son pere a moult de bontés, 
Et s'a en luy hault homme et sage. 
Et sa fille est de haulte marge, 
S'est belle et plaisant a devise ; 
Ses taions fu li roys de Frise, 
Et s'i pouez prendre assez terre. » 
Galeren l'a faicte requerre 
Par deux evesques a son pere, 
Et Brundorés, a chiere clere, 
Li octroye luez et fïance. 
Mais cil n'y prent que la semblance 
Fresnein que la pucelle porte, 
Flourie ; de tant se conforte, 
Qu'il n'y ayme que le semblant, 
Mais li sourplus li va troublant. 
Partout vole la renonmee 
Que Galeren a tant amee 
La fille Brundoré le sage 
Qu'avoir la doit par mariage ; 
S'en est ja li paÿs tout plains. 
De Nantes en court jusqu'a Reins 
La nouvelle, et d'ilec a Mez. 
Quant Esmeree ot que li Brez 
A fame autre que li plevie, 
Une langueur saisist sa vie 
Dont movoir ne se puet du lit. 
Flourie en a joie et delit, 
Qui qu'en ait mau talent au cuer. 
Mais Fresne en demaine, sa seur, 
Grant duel, qui l'ot conter a maint, 
En la cité ou elle maint. 
Son duel priveement en maine : 
« Lasse ! or est m'esperance vaine, 
Fait elle a li, quant j'ay perdu 
Celui qui j'ay tant atendu. 
Tant l'ay amé que plus n'en peu, 
Mais je n'y ay gaaigné preu ; 
S'ay mesonné en wide esteule ; 
Lasse ! or suis esgaree et seule ; 
Or ne sçay je mais que je face ; 
Or est il droiz que je me hace, 
Quant li Bretons ainsi me fault. 
Se Dieux a l'ame me consault, 
Ja pour ce faillir ne li vueil, 
Qui me vendroit de grant orgueil 
Se pour ce en oubly le mettoie. 
Lasse ! il scet bien que je n'estoie 
Ne sa pareille, n'endroit luy, 
Que je ne sçay nommer cely 
Qui m'apartiengne, tant en voye. 
Par foy, ce l'a bien mis en voye 
De moy laissier et autre prendre. 
Dieux ! comment se pot il deffendre 
Vers l'amour dont il se plaignoit ? 
Comment ? Certes il se faignoit, 
Ce n'estoit mie amour entiere : 
Je n'en avoie que la chiere, 
Et li cuers estoit dedens faulx, 
Qui tous y entendoit les maulx : 
Mal entendans estoit il voir ; 
Ce puet on ore bien savoir, 
Et je meïsme bien le voy. 
Je fusse sage, s'endroit moy 
Voulsisse amer et mon pareil. 
Je ne vouls croire le conseil 
Mon bon parrein ne son chastoy. 
Il me dist souvent : “ Garde toy ; 
La aime ou tu soies amee. ” 
Je n'ay rien dit, car plus blasmee 
En doy estre que Galerens, 
Qui est tant de doulx cuer et frans 
Qu'il venist cy, s'il m'y seüst, 
N'autre fame que moy n'eüst, 
S'il pensast que je fusse vive. 
Je suis de sens fole et chetive 
Quant a lui ne me suis monstree, 
Des qu'il revint en sa contree 
De la terre de Loerraine. » 
Ainsi se plainst une semaine 
Et nuyt et jour, qu'onques ne cesse, 
Tant que Rose une nuyt la presse, 
Qu'elles sont en leur lit ensemble, 
Et sent Fresnein qui pleure et tremble ; 
Si li a dit : « Ma damoiselle, 
Je suis d'une douleur novelle 
Esmute qui au cuer me point. 
Pour ce que je ne vous sens point 
Haitie, si com m'est advis ; 
Vous avez tout mollet le vis 
De lermes, et s'alez tremblant. 
Car me dictes vostre semblant 
Et le mahain que vous sentez. 
S'aidier vous pouoit ma santez, 
Certes toute la vous donroie, 
Ne rien detenir n'en querroie, 
Si suis de vostre mal atainte. 
Tant vous estes huy et hier plainte 
Que paour ay de voustre corps. 
Est vous failli argent ny ors ? 
Avez vous voir mestier d'avoir ? 
Nuls fors moy nel doit mielx savoir, 
Car je vous aing plus que ma mere, 
Ne ja n'iere vers vous amere 
Que je ne vende ainçoys le mien 
Que vous aiez besoing de rien. 
De ce vous faz je moult bien sage : 
Je ne pris rien mon heritage 
Pour qu'avoirs vous faille a despendre. » 
Or puet Fresnein l'amour entendre 
Dont Rose l'ame, sa compaigne. 
Ne se tient qu'a li ne se plaine, 
Et puis li a dit en plorant : 
« Rose, voir, je me voiz morant ; 
Se n'ay mes de ma santé cure, 
Mais tant suis certaine et seüre 
De vous, qui m'amez loyaument, 
Que ja sçarez mon esrement. » 
Rose l'acole, si l'escoute, 
Et Fraisne li a dicte toute 
De sa vie la mesestance, 
Et comment ell'est par fïance 
Au Breton jointe et aloïe. 
Adonc l'a Fresne moult proïe 
Qu'elle n'en parolle, ainz s'en taise. 
Rose li respont : « A malaise, 
Damoiselle, n'en soiez mie. 
Suiz je doncques vostre anemie 
Que je vueille vostre courroux ? 
- Rose, li festus en est rous, 
Ce dit Fresne, car aller vueil 
Veoir celi dont je me dueil, 
Au jour qu'il doit sa femme prendre. 
La pourray je moult bien apprendre 
Comment cuers se prouve d'amer. 
S'a amie me veult clamer, 
Si comme il a maintez foiz fait, 
Nous en verrons moult bien le fait, 
Que vraie amour ne puet mentir. 
S'a ce vous voulez assentir 
Qu'aler y vueillez avec moy, 
Lie en seray, si vous en proy 
Que compaignee m'y faciez. 
- Ma damoiselle, commenciez 
A faire vo vouloir, dit Rose ; 
Que ja ne vouldrez faire chose 
Que aussi avec vous ne face, 
Pour qu'elle vous agrie et place, 
Et pour que je faire la puisse. 
- Or est il dont bien que je truisse, 
Ce respont Fresne, une raison 
Par quoy nous ayons achoison 
D'aller as noces Galeren. » 
Dist Rose : « J'ay, pres va d'un an, 
Vouee la voye et promise 
Por mon malaige a Saint Denise, 
S'y vueil aller sans plus targier. 
Sor ce savray tant losengier 
Ma mere, et dire d'un et d'el 
Qu'elle demourra a l'ostel, 
Et je et vous nous en yrons. 
Vous dictes bien, et si dirons, 
Ce dist Fresne, que je vueil vendre 
Mon drap et l'argent qu'il vault prendre 
(S'en avray bien soissante mars), 
Car s'il m'estoit emblé ou ars, 
Je y aroie domage grant. 
Tost se vendroit li quens en grant 
De l'achater, s'il le veoit, 
S'en donroit plus, s'i li seoit, 
Qu'uns autres homs ne pourroit faire. 
- Ceste achoisons est bonne a traire ; 
Ja ma dame nel desdira ; 
Quanque vo bouche li dira 
Vouldra elle bien octroyer, 
Ne ja ne s'en fera prier, 
Qu'elle vous croit plus que le monde ; 
Si estes la femme seconde 
Aprés mon corps, ce respont Rose, 
Qu'elle plus ayme et plus alose : 
Mais soiez en asseüree. » 
Or n'est mais si Fresne esgaree 
Comme elle a quatre jours esté ; 
Plurs ra qu'elle ne sout santé 
Et mains sent maulx et arrommiez. 
Ambedeux se sont endormies. 
Matin se liesve Rose et Fresne 
Qui sa dame le jour araisne : 
« Dame, fait elle, oÿ hier dire 
Que fame doit sans contredire 
Li quens de Bretaigne esposer. 
Si me puis cy trop repouser, 
Qu'il la doit prendre ainz quinze jours. 
Un chier drap ay gardé mains jours 
Dont je vouldroie bien l'avoir 
Tenir c'om en pourrait avoir : 
Biau drap y a riche et plaisant. 
Si va tous li seclez disant 
Qu'a la Roche Guyon sera 
Li lieux ou il l'espousera ; 
Si ne puis plus demeurer cy, 
Ains vous pry par vostre mercy 
Que Rosain y laissiez venir ; 
Compaignee me veult tenir, 
Si vous octroyer le voulez ; 
Et nïent plus que vous soulez, 
Ne soiez d'elle a mesaise 
Qu'elle ait chose que li desplaise : 
N'y avra honte ne domage. 
- Dame, dit Rose, elle est tant sage, 
Et si se maine loyaument 
Qu'aler y puis seürement, 
Et je ne resuis mie sote, 
C'om m'y doye tollir ma cote, 
Ne mon hernoys, ne faire honte. 
Quant nous arons vendu le conte 
Le drap que elle vous devise, 
Nous en yrons a Saint Denise ; 
Si paieray la mon voyage. 
- Andeux estes de tel aage, 
Respont la dame, et de tel sens 
Que, s'en aller est vos assens, 
N'y doy villanie pencer. 
Anduy vous sarez bien tenser 
De mauvais pas, si com je croy. 
Fille, allez y, jel vous octroy, 
Si li soiez bonne et loyaux. 
Mieux li garderez ses joyaux 
Et ses draz qu'autre ne feroit. » 
Nuls a dire ne vous saroit 
Comment elles sont eulx deulx liees. 
Le jour se sont appareillees 
De quanqu'il leur fault a devise. 
Fresnein a une penne prise, 
Si l'enmale, d'ermine riche : 
Ne vouldra c'om la tiengne a chiche, 
S'elle puet aller a la feste. 
En son hostel plus ne s'arreste, 
Mais l'endemain quant il adjourne, 
Son hernays trousse, si s'atourne, 
Elle, et Rouse, qui est montee ; 
Une mule qu'a emprunctee 
Chevauche lez sa damoiselle, 
Et li porte dessouz s'aisselle 
La harpe qu'ell'a au col mise. 
Une escharpe a chascune prise 
Et un bourdon, s'ont chappes perses ; 
A leur chemin se sont aerses, 
En semblance de pelerines, 
Leurs deux cuers uns sans maus couvines. 
Si chevauchent en deduysant ; 
A l'autre va l'une disant 
Tout ce que elle en pense et fait : 
N'y a chose qui a meffait 
Leur doive tourner n'a reprochez. 
Tant chevauchent et mons et roches, 
Par bos et par plains et par sentes, 
Que elles ont mis leurs ententes 
D'entrer en la Roche Guyon. 
Leans a ce droit point crie on : 
« Que chascums atourt son hostel 
A son pouoir, et face tel 
Com pour haulx homes recevoir ! » 
Si leur fait on a tous savoir 
Que dimenche y erent les noces. 
Tant y avra d'abbez a croces, 
Et clers, et evesques mittrés, 
Et chevaliers logiez en trez 
Aux champs, pour eulx moins encombrer, 
Que nuls n'yert sages du nombrer. 
S'en est chascuns garniz par ban. 
Or ot le voir de Galeren 
Fresne, s'en est toute adoulee. 
D'une blanche guymple ausques lee 
Lie son chief tout environ, 
Et dessur met son chapperon. 
Pour ce qu'aucuns ne la congnoisse. 
De ce qu'elle ot a telle angoisse 
Que li oueil de duel l'en lermoient. 
Une ruele povre voient 
Qui est d'ostelz petiz aisiuz ; 
A belle Fresne plaist li liuz, 
Qu'elle le voit ausques privé ; 
Un basset en y ont trové 
Ou une vefve fame fille : 
« Dame, pour Dieu et pour saint Gile, 
Dist Fresne qui est arrestee, 
Je me suis huy moult dementee 
D'oustel trover ; or je vous proy, 
Par si que, se je truis et voy 
En vous bonté et lié semblant, 
Je vous donray ma mule amblant, 
Ou dix mars de blans esterlins. 
Dont ne remaint chanvre ne lins ? » 
Respont celle qui en piez sault : 
« Or descendez. Si Dieux me sault, 
Ceans serez bien herbergiez ; 
Par folie fussiez logiez 
Lassus amont en cel chastel. 
Bien vous saray faire wastel 
Et vostre mengier achater ; 
Ne m'estuet la hors emprunter 
Ne dras, ne coitez, ne coissins ; 
S'ay de l'avaine trente aissins, 
Et du mien pré bon faing novel. » 
Respont Fresne : « Cy a revel. 
Bien seront voz bontez rendues. » 
Adonc sont andeuz descendues. 
Or sont assez plus envoisees, 
Quant leurs mules sont aaisees 
Et leur chose est a sauveté. 
De tout leur fait avoir plenté 
Leur ostesse, et si leur va querre. 
Fresne fait un tapiz a terre, 
Qu'el leur fait destrosser, estendre : 
Sus va son drap tailler et fendre ; 
Prent le, sel fent et si le taille ; 
Oncques ouvriers a mains de taille 
Ne taille robe comme ceste. 
En pencee a qu'elle s'en veste ; 
S'en a taillé mantel et cote. 
En son cuer l'en tient Rose a sote : 
S'a fait oultrage, ce ly semble. 
De fil d'or et de soie ensemble 
Ont la robe si bel cousue 
Com s'elle fust ainsi tissue, 
Car l'euvre com davant y pert ; 
Si sont li quartier si apert, 
Ou les ymages sont pourtraictes, 
Com s'elles fussent arsoir faictes : 
N'y a ne piece ne chantel. 
S'a mise la penne ou mantel 
D'erminetez blanches et belles, 
Et unes atachez nouvelles 
Y met qu'ell'a leans ouvrees : 
Ja mais ne seront recouvrees 
Teles, que nuls ne sçaroit mie. 
La ville est toute estourmie 
Des hostels qu'on y prent et quiert ; 
Mais nuls le Fresnain ne requiert, 
Que ce l'em porte ausques garant 
C'om le voit povre et mal parant. 
De tout ce ne li puet chaloir, 
Qu'elle a dedens tout son vouloir. 
Et la ville va emplissant, 
Le sabmadi avesprissant, 
Ytant baron et ytant conte 
Que je n'en sçay nommer le conte, 
Et d'autre gent y ra foison ; 
Si n'y a loge ne maison 
Qui ne soit de gent toute plaine. 
Et on y aporte et amaine, 
Et sur charretes et sur chars, 
Cerfs et cengliers et autres chars, 
Et sur les sommiers lé poissons ; 
Pour nïent seroit a Soissons, 
Que vin y vient fort et plaisant ; 
Si a maint cygne et main faisant, 
Et foison de pain beluté, 
Plus blans que n'est lis en esté ; 
Feurre et avaine y a assez. 
Ainçoys serïez tous lassez 
Que l'avoir eüssiez cerché, 
Qu'on va vendant par le marché, 
De dras et d'autre mercerie. 
Pour Galeren et pour Flourie 
S'i assemblent li menestrel ; 
Li uns sert d'un, li autres d'el, 
Qui savent les mestiers divers ; 
Li un y font combatre vers, 
Li autre y font beter ces ours 
A chiens qui les suivent a cours, 
Cil y tient lyon ou liepart ; 
Veoir pouez de l'autre part 
Oustours et faucons c'om y porte. 
Ainsi se deduit et deporte 
La gent qui y est assemblee. 
La ville est de tous biens comblee. 
Por les noces qui sont sor main, 
S'ont attendu jusqu'a demain. 
Toute nuyt pence en son courage 
Galeren a son mariage ; 
Si se merveille qu'estre puet, 
Quant autre fame li estuet 
Que Fresne la belle espouser ; 
Se il s'en pouoit excuser, 
Voulentiers s'en excuseroit 
Ne ja mais ne l'espouseroit. 
Pour ce n'a toute nuyt dormy : 
« Sont, fait il, desvé my amy, 
Qui me vont mariant a force ? 
Donner m'en pueent bien l'escorce 
Et li fuz dessouz en soit leur. 
Arbres a escorce meilleur 
Que le fust a nature fierre : 
C'est Flourie, qui a la chiere 
Et le semblant plus avenant 
Qu'elle n'ait tout le remenant ; 
Li remenant voir m'en descorde, 
Puis qu'au semblant point ne s'acorde ; 
Moult y amasse l'acordance, 
Mais, puis que j'y voy la doubtance, 
Je ne m'acort point a li prendre. 
Dieux ! comment m'en puis je deffendre 
A m'onneur de ce mariage ? 
Elle est a un homme si sage 
Fille, qui a tante vertu : 
S'or te demande : “ Veus la tu ? ” 
Comment te peuz tu assentir 
A respondre oïl sans mentir 
Mauvaisement ? Je ray en sens 
Que mariage fait assens. 
Si je dy oïl, j'ai menty : 
Si m'y ai je voir assenty, 
Selon que on juge dehors. 
Comment pourra sentir mes cors 
Le veu, quant je li mentiray ? 
Sans assentir l'assentiray, 
En tant com Dieux juge dedens. 
Si prendray fame pour ses dens, 
Et pour ses yeulx, et pour sa bouche, 
Quant de si peu m'amie touche 
Celle, ne n'em porte que l'ombre ! » 
De li espouser ne s'encombre, 
Car ce seroit faulce jointure ! 
Et Dieux ! qu'i ne soit l'aventure 
Que Fresne soit de li si pres ! 
Il diroit ja tout el aprez, 
Car il diroit : « Je n'en vueil mie, 
Quant j'ay Fresne ma doulce amie, 
Qu'en li sur autres ay m'entente. » 
Toute nuyt ainsi se demente 
Jusqu'au jour que du lit se part. 
Brundorez est de l'autre part 
Levez, et tuit li chevalier. 
Gente, qui veult appareillier 
Sa fille et enbellir, se peine : 
Se faire en pouoit belle Helene 
Ou Lavine ou Ysolt la blonde, 
Qui fu la plus belle du monde, 
Mettre y vouldroit cure et travail. 
Robe d'un clert samit vermail 
A flours ovré entraictez d'or, 
Dont la penne vault un tresor, 
Veult Gente que sa fille veste ; 
Puis li a sur sa sore teste 
Une cercle estroicte d'or mise, 
Ou il a mainte pierre assise, 
Rubiz et esmeraude mainte, 
Et d'un tyssu riche l'a sainte 
A boucle d'or, ouvré de neuf. 
Si l'a desouz un fausdestuef 
Assise en une chambre belle. 
Bien puis dire de la pucelle 
Qu'en li a fame moult plaisant 
De biau corps et de chief luisant, 
Et de cler viz et de biaux yeulx. 
Mais on doit Fresne prisier mielx, 
Car aussi com gemme vaint voirre, 
Et la rose la primevoirre, 
Vaint sa sereur Fresne la gente, 
Qu'on aourne a si grant entente 
Pour ce que plus l'aimt Galerens. 
Desur tapiz et desur bans 
Se sient privé et estrange ; 
De chevaliers y a grant renge 
Et de dames et de pucelles. 
Par le palais content novelles ; 
Ce dit cil voir et cil mençonge, 
Et cil li va monstrant son songe, 
Cilz conte laiz, cil y vielle, 
Cil harpe, cil y challemelle ; 
S'atendent l'eure de grant messe. 
Galeren est hors de la presse 
Qui liement ne s'esbat guaires. 
Maint chevalier a robes vaires 
A entour li et mainte dame. 
Bruns qui y est voit que sa flame 
Ne li est mie toute esteinte : 
Aventure li conte meinte, 
Oyant ceulx qui sont entour luy, 
Pour lui ouster de son ennuy ; 
Mais il n'y scet tant adjouster 
Qu'il le puist de s'amour oster, 
Que s'entente n'y ait tournee. 
Dechiet ainsi la matinee. 
Ainçoys que voisent au motier, 
Vouldra servir de son mestier 
Fresne, car faire li convient. 
De plus avenant ne souvient 
Homme, ne de plus belle nee. 
De sa robe s'est atournee, 
Qui vault soissante mars d'argent ; 
S'a un tyssu saint bel et gent, 
Plains de saffirs et de jagoncez ; 
Es membres a plus de quatre uncez 
D'or rouge, et en la boucle riche 
S'a noische dont elle s'afiche ; 
N'est mie povre ne petite, 
Qu'il y a mainte crisolite, 
Et berilles, et calcidoines, 
Et ametixtes, et sardoines ; 
Si li ot Galeren donnee. 
De blanche guymple est atournee ; 
S'en a repost et nez et face ; 
Ne veult mie, que qu'elle face, 
Que nuls si tost a court la sache ; 
A sa noische ferme l'atache 
De son mantel, qu'i ne se meuve. 
Rose vest une robe neufve 
D'escarlete, cote et surcot. 
Ainçoys paient bien leur escot 
Qu'elles yssent de l'ostel hors. 
Fresne, la belle, au seant corps, 
Et Rose tant se sont hastees 
Que sur leurs mules sont montees ; 
Rose la herpe a son coul pent 
Et le vaillant orillier prent ; 
Puis s'en tournent grant ambleüre, 
Car l'eure point n'est asseüre, 
C'om veult la grant messe chanter. 
Jusqu'au palais sans arrester 
Sont venues et si descendent ; 
Tous cil qui les voient entendent 
A regarder belle Fresnein ; 
Sa harpe prent a une main, 
Que Rose lues li a rendue ; 
Fresne a son coul l'a pendue, 
S'a l'oreillier a son piz mis. 
« A cesti deüst estre amis 
Ung roys qui tenist tot le monde ! » 
Font cinq cens qui a la reonde 
La çaingnent et mirent son corps, 
« Galeren yert de son sen hors, 
Si cestui ne fait davant lui 
Esbanoier encor ancuy, 
Ainçoys que de la court en voyt. » 
Fresne a Rosain dist ne li poist. 
Proie li que les mules gart : 
« Alez, n'y aiez ja regart 
Que je nes gart bien », ce dist Rose. 
Et Fresne, sans dire autre chose, 
S'en va errant tout a eslaiz, 
Ne fine jusques el palays, 
Puis chante quant elle est en my : 
« Je voiz aux noces mon amy : 
Plus dolente de moy n'y va ! » 
Ceste note premiers trova 
Fresne, qui de chanter se peine. 
Les doiz en la harpe pourmaine ; 
Si va herpant tant doulcement 
Que li menestrel erraument 
Mettent leurs instruments arriere, 
Car tous leurs sons et leur maniere 
Vallent vers la harpe aussi peu 
Com vers vïelle voix de leu ; 
S'en sont esbahy touz ensemble. 
A chevaliers et a tous semble, 
Tant en loent la melodie, 
Q'angez du ciel lor chant et die 
Ce que Fresne leur va notant. 
Et Galeren se va matant 
Qui encore peu s'aparçoit ; 
Fresne l'esgarde, sil deçoit 
Et davant li de gré se porte. 
Par un doulx lay le desconforte ; 
Les autres laiz, celuy a pris 
Que Galeren li a apris. 
El dit ne mesprent n'en la note : 
De Galeren le Breton note. 
Si l'escoutent toutes et tuit ; 
Des moz n'entent nulz le deduit 
Fors que dui ; mais li chans est doulx, 
Si les fait entendre a li tous. 
Que que Galeren ot le lay, 
Li sancs li mue sans delay, 
Ne soit ou il est ne qu'il face ; 
La couleur li voit en la face 
Fresne muer, et sel voit taire ; 
Dont parole a li par contraire. 
« Quens Galerens, com faictes chiere ! 
Com avez vostre fame chiere, 
Qui ne vous voulez envoisier ! 
Peu vous doit amer et prisier, 
Quant si fait semblant nous moustrez. 
Estes vous si de goute outrez 
Ou de paour ou d'avarice ? 
Est ce pour mantel ou pour plice 
Que je vueille du voustre avoir ? 
Dieux mercy, j'ay assez d'avoir. 
Ne soiez ja si esbahiz. 
Voiez, il cuide estre trahiz, 
Quant je parol de ces dons cy. 
Est ce cops qui vous a nercy 
D'espee ou de lance de fresne ? » 
La pucelle plus ne l'araisne, 
Qui maté l'a et desconfit, 
Ne pour les moz ne pour l'afit, 
Mais pour ce qu'il la congnoist bien ; 
En soy n'a nul pouoir de rien, 
Si n'a des piez lever puissance. 
Fresne voit bien a la semblance 
Qu'il s'aparçoit et est soupris ; 
S'a aux autres le congié pris : 
« Seigneurs, fait elle, Diex vous sault 
Et l'espousé gart et consault ! 
Bien voy que pou du suen aray : 
A l'espousee m'en iray, 
Si saray s'elle est plus courtoise. » 
Puis s'en tourne, si se renvoise, 
S'entre en la chambre l'espousee. 
« Cil Diex qui fist ciel et rosee, 
Fait elle, quant de luy vient pres, 
Sault l'espousee et en aprés 
Les dames et les damoiselles ! » 
A li respondre sont ysnelles, 
Si li respondent : « Bien venans 
Soiez, sur toutes avenans 
Et sur les belles qui sont nees ! » 
A ce sont toutes assenees 
Qu'ainz maiz ne virent sa pareille ; 
Esgardant la vont a merveille, 
Qu'elles cuident de li roÿne. 
Fresne a sa harpe a sa poitrine, 
Ses doiz y met, lors va harpant ; 
Les cuers leur emble et va hapant ; 
Si sont par le son toutes vaines. 
Li Brez est levez a grant peines, 
S'a son mantel mis sur son chief ; 
Veoir la joie lui est grief ; 
Si s'est de ses barons sevrez. 
Bruns voit qu'il est touz enyvrez 
Et que li cuers li deulst du ventre ; 
En une chambre ou il s'en entre 
Le sieut luez de pres en taisant. 
« Sire, je vous voy moult pesant, 
Si li dist Bruns, or qu'avez vous ? 
- Je ne seray huy mes espoux 
A celle que m'avez donnee, 
Quant Damediex m'a ramenee, 
Respont li Brez, Fresne la belle, 
Dont je ne sceu piecza novelle. 
Et bien en poist tous mes amys, 
Celle en qui j'ay tout mon cuer mis 
Et que j'ay amee d'enfance 
Vueil avoir, qui qu'en ait pesance. 
Elle est ceans. Bruns, si vous proy, 
Si vous amez ne vous ne moy, 
Que garde faictes de li prendre. » 
Or y voit moult Bruns a reprendre, 
Ce li semble ; ne soit que dire, 
N'il ne li ose contredire 
Ne son commant ne son vouloir. 
« Sire, fait il, moult puet valloir 
Chastoiement, s'on le veult croire. 
Pour ce qu'on ne voie recroire 
Vo cuers des biens qu'il sot porter, 
A ce vous laissiez enhorter 
Que vous dictes : “ Malades sui. ” 
Si vous laist repouser mez huy 
Brundorés d'espouser sa fille. 
Car trop s'abaisse et trop s'aville 
Haulx homs qui s'enfance ne cuevre : 
Souvent avient que cil qui euvre 
Par guille, s'ounour en detient. » 
Galeren a bon conseil tient 
Ce que Bruns li loe et endite, 
Seulement pour ce qu'il respite 
Jusqu'au demain le mariage. 
Tout ce li loe il pour sa rage, 
Que faire chose ne li face 
Dont Brundorés a droit le hace. 
Tant qu'il sont la priveement, 
Fresne euvre de son instrument, 
Si va les dames envoisant. 
Gente, qui la va envoisant, 
Li a mainte chançon chantee 
Que Fresne en la harpe a notee. 
Et quant elle s'est tant deduite, 
Elle qui est el cuer recuite 
S'arreste en pencer moult parfont ; 
D'une pensee se confont 
Et d'une chose se prent garde, 
Que le drap de la robe esgarde ; 
Sil va visant destre et senestre ; 
Si se merveille que puet estre 
Qui celi fist le drap avoir, 
Qu'elle voit bien et scet de voir 
Qu'elle y a les ymages faictes 
Et les hystoires enz pourtraictes ; 
Bien scet que li drapz est de s'euvre. 
De sang mue, qui li descuevre 
La face, s'em pert la couleur. 
« Dame, ne cuit que drap meilleur 
Maniast nulz onques encore », 
Fait Fresne qui toute l'acore 
Et esbahist et espovente. 
Voiant dames plus de quarante, 
Chiet Gente jus sans arrester, 
Que sur ses piez ne puet ester ; 
Pasmee s'est, le cuer li fault. 
Au revenir souspire hault, 
Et bas a dit : « Que feray, lasse ! » 
Sus s'est levee, avant s'em passe 
Et entre en une chambre painte ; 
Et les dames l'ont assez plainte, 
Qui cuidoient qu'elle fust morte 
Et disent que maulvés mal porte 
Dont elle puet morir, ce cuident. 
Gente commande qu'elles wident 
La chambre, et elles s'en vont fors. 
Fresne fait venir a li lors, 
Laiens se sont andeus enclosez. 
Fresne repense a maintes choses, 
Et ce la fait pencer et taire 
Qu'ell'a la dame a veü faire ; 
N'y pence mainz que fait la dame. 
« Belle, fait Gente, sur vostre ame, 
Sur vo baptesme, sur vo foy, 
Et sur Dieu, vous conjur et proy 
Que vous me diez erraument 
Vostre affaire et priveement : 
Savoir le vueil, nel celez mie. 
Avant me dictes, doulce amie, 
Comment vous estes appellee. 
- Dame, ja ne vous yert celee 
Ma vie, Fresne li respont, 
Li foux son non choile et repont : 
Fresne suis par droit non nommee. 
- Belle Fresne, ou fustes vous nee ? 
Dist la dame, savoir le vueil. » 
Lues deviennent moyste li oueil 
A Fresne, quant ce s'oit enquerre. 
En plorant respont : « D'une terre 
Se vous peüsse le voir dire, 
Ja nel voulsisse contredire 
Que volentiers nel vous deïsse. » 
Respont Gente : « Savoir voulsisse 
Ou vous avez nourrie esté. » 
Fresne voit que rien conquesté 
N'arroit en celer son affaire. 
« Dame, fait elle, mon contraire 
Voulez savoir, sel vous diray, 
Ja voir ne vous en mentiray. 
Ainz que de fons fusse levee, 
Fuz je sur un arbre trouvee, 
Si me norry une abbaesse 
Et uns chappelains chantant messe, 
Qui maint bien me fist, Diex ait s'ame 
Et si conseult ma bonne dame 
Par qui je suis si espennie ! 
Bien estoie en mon bers warnie, 
Qui riches estoit a devise. 
Quant je fu deslïee et prise, 
Si vit l'en sel, par congnoissance 
Qu'encor n'estoie a la creance 
N'a la foy Jhesu Crist donnee. 
Si fuz lues par le sel renee 
En la sainte eaue, en sainte Eglise, 
S'eu Fresne a non par la devise 
Que sur le fresne me troverent ; 
Fresne pour ce m'en appelerent. 
Puis fuz gardee a grant deduit. 
Cinq cens besans en eut d'or cuit 
L'abbaesse, si com je croy, 
Qui trové furent avec moy. 
Si trova l'en cest oreillier 
Que vous me veez cy baillier 
Contre mon pix, quant harper vueil ; 
Cel drap qui fu de grant orgueil 
Et encore est de grant richesse 
Trova l'en dessouz ma chevesce ; 
Mais ne say que ce signifie. 
De ce soiez certaine et fie 
Que la dame qui me trova 
Doulcement vers moy se prova, 
Car moult de bien me fist aprendre. 
Le drap et l'oreillier fist prendre, 
Sel fist en son tresor sauver. 
Bien sçay lire et bien embriever, 
Latin parler, et harper laiz, 
Et faire el k'a dire voz laiz ; 
Dont j'ay puis eü moult grant preu. 
Ma dame avec un sien nepveu 
Me fist nourrir en sa maison ; 
Quant nous venismes en saison 
Qu'il fu grans et je me connuy, 
Si nous esmasmes ; mais l'ennuy 
Que chascum en a puis eü 
N'ariez vous huy mais sceü 
N'en tous les jours qui sont en may. 
Ma dame ot duel quant je l'amay, 
S'ot paour qu'il ne m'esposast : 
Et il moult bien faire l'osast, 
S'il en peüst avoir loisir. 
Et ne pourquant par son plaisir 
Eu je sa foy, sachiez sur m'ame, 
Qu'il n'espouseroit autre femme, 
Et encore l'a bien sauvee. 
En la fin fu toute desvee 
Ma dame, si li ennuya 
D'un message qu'il m'envoya, 
Qu'elle trova a moy parlant ; 
Si m'en ala tant assaillant 
Par moz et tant li respondy 
Que mon oreillier me rendy 
Et ce drap dont je suis vestue. 
Mais ce me desconfit et tue 
Qu'elle me reprova ma honte. 
En la fin vous dy de mon conte 
Qu'en moy n'ot oncques lecherie. 
Li laissai. Si m'en suis garie 
A Rouen puis a grant honnour. 
Or vouldroie trover seigneur 
Ou dame entour cui j'estuïsse, 
Qui par hounour servir puïsse. » 
Esbahie est madame Gente 
Qui a mis a oÿr s'entente 
Ce que Fresne li a conté. 
Bien soit et cougnoist verité, 
Au drap et a ce qu'elle conte, 
Que, pour le cry et pour la honte 
De la parolle qu'el ot dite, 
L'en fist enfant en bers petite 
De novel nee destourner. 
Lues l'a faicte desatorner 
De sa guymple pour veoir nue ; 
Et Fresne son vis en desnue 
Qui la face a vermeille et belle. 
Lues que Gente voit la pucelle, 
De s'autre fille si li semble, 
Pour ce que elle li ressemble ; 
Mais Fresne de biauté la passe. 
La mere en son cuer tout compasse, 
Yeulx et nez, et menton et bouche, 
Et Nature le cuer li touche ; 
Si fait remeuvre vraie amour 
Qui morte y a esté maint jour ; 
Pour ce que cuers ne puet mentir, 
Li fait pitiez l'amour sentir ; 
Si regarde piteusement 
Fresne, et li jecte erraument 
Ses braz au col, si l'a estraincte ; 
Par grant doulceur et par grant plainte 
L'a baisie plus de cent foiz 
En yeulx, en bouche, en mains, en doiz, 
Et en la face belle et clere ; 
Dont s'escrie com vraie mere : 
« Belle Fresne, douceur de cuer ! 
Ma fille es, et celle est ta seur 
Qui la hors siet a grant hounour ; 
S'atent Galeren a seigneur 
Qui la doit espouser ancui. 
Ma doulce fille Fresne, a cui 
Seras tu endroit toy donnee ? 
Aussi es tu de mon corps nee 
Et fille a Brundoré le preu. 
Fille, quel hounour et quel prou 
As tu de noz deux receü ? 
Lasse ! il n'a encore sceü 
De toy ne mençongie ne voir. 
Si n'en doit blasme recevoir, 
Mais tout avoir le doit la folle, 
Je qui diz la laide parolle 
A Marsille, la sainte dame, 
Que follie avoit fait la femme 
Qui portoit deux enfans jumiaux, 
Pour ce qu'elle en avoit deux biaux. 
Que folle diz et mesdisans ; 
Si doubtay puis les moz nuysans, 
Qu'ensemble en euz deux en mon corps, 
Toy et cele qui siet la hors ; 
Dont fuiz je mere par contraire : 
Honte me fist tel chose faire 
Qui a langour me tourna puis. 
Quant tu yes vive, et je te truis, 
Ne puet estre que Dieux ne m'aint, 
Car en moy seule ne remaint 
Que tu n'aies esté perie. 
Car pleüst a Dieu que Flourie 
Fust en ton lieu et tu ou sien ! 
Or vouldroie assez plus ton bien 
Que le sien, si Dieux bien me face. 
Soit qu'il m'en aint ou qu'il m'en hace, 
Ton pere le feray savoir ; 
Quant conté l'en aray le voir, 
Si li siet, si le me pardoint, 
Ou, s'il li plaist, la mort m'en doint, 
Que ja mais ne li celeray, 
Doulce fille, quant ton corps ray. » 
Fresne repleure d'autre part, 
De sa mere ne se depart, 
Jusqu'ele l'a cent foiz baisie ; 
Ne fu oncques mais aaisie. 
Si li fait de vray cuer baisier 
Nature qui ne soit boisier ; 
Que qu'elle la baise, si pleure : 
« Doulce mere, bonne m'est l'eure 
Que je vins cy, dist la pucelle. 
Encor ne m'aist vostre mamelle 
Livree en enfance peuture, 
Si m'en repaist toute nature 
Qui de vostre amour me saoule. 
Amours naturelz a mooule, 
Mais celle est wide et petit dure 
Qui fondee est sur norreture. 
Mains amer pour ce ne devez 
Vostre enfant que nourri n'avez ; 
Car si vous ne m'avez nourrie 
N'est pas pour ce en moy perie 
Vraie nature qui me prent : 
En peu d'eure mon cuer aprent 
Ce qu'il n'a veü ne apris. 
Amours naturelz l'ot si pris, 
Quant pour moy muastes la chiere, 
Qu'onques puis ne l'en peuz arriere 
Tourner, cars vous estes ma mere. 
Mais, pour Dieu, faictes moy mon pere 
Cy venir tant qu'il m'ait veüe, 
Par si quant il avra seüe 
Ma vie et de mon corps le conte, 
S'il vous en fait ennuy ne honte, 
Ou cuer m'en ferray d'un coutel. » 
Gente en pur le corps, sans mantel, 
Vient a l'uis de la chambre errant, 
S'envoie querre tout courant 
Son seigneur, et il vient la lues ; 
L'uis de la chambre qui est neufs 
Ferme la dame, et ses espoux 
Li a dit : « Dame, que plaist vous ? » 
Celle l'esgarde et mot n'a dit, 
Ainz se laisse sans contredit, 
Jointes mains, a ses piez cheoir : 
« Sire, fait elle, qui pouoir 
Avez de moy occire cy, 
De ceste lasse aiez mercy : 
Regehir vous vueil mon pechié. 
S'on vous tient a bien entechié 
Et je ne sen voustre bonté, 
Faulcement vous ont amonté 
Cil qui vous prisent par le monde : 
Toute premiere, non seconde, 
Doit fame du baron sentir 
La courtoisie, sans mentir, 
Ainçoys que nulz autres la sente. 
Bons Brundorés, ja suis je Gente 
Qui meffait ay, si m'en repent ; 
Si tu veulx, sire, si me pent, 
Car forfait l'ay par jugement ; 
Et si Dieux prenoit vengement 
Selon ce que pechierres peche, 
Que s'ireurs fust de pitié seche, 
Trop nous ferroit de dure corde ; 
Mais il a de misericorde 
Atrempee si s'apreté, 
Que tuit sachent de verité 
Qu'il vouldra mielx gueredonner 
Les biens aux bons, que mal donner 
A ceulx qui l'aront desservy. 
Sire, ja vous ay je servy 
De corps loyal, qu'eins n'en mespris ; 
Si d'autre chose ay entrepris, 
Mercy de vous avoir en doy, 
Et par un convent la vous proy 
Que je m'occiray tart ou tempre, 
Si pitié ne vous en atrempe, 
Voire ainçoys que li jour nous faille. 
- Levez sus et sachiez sans faille, 
Ce dist Brundorés qui l'en lieve, 
Que dolent suis et moult me griefve 
Quant tant avez esté a terre. 
Dieux a mercy de ceulx qui querre 
Li voulent de tous leurs meffaiz. 
Se si villains estoit voz faiz 
Que vous murdrir me voulsissiez, 
Pour que vous en repentissez, 
Si vueil je tendre a vo pardon. 
- Sire, cy a moult riche don, 
Ce dit Gente ; dont m'escoutez, 
N'a engigniez ne vous sentez, 
Car ce que je conter vous vueil 
Est voir comme evangille en fuel. 
Sire, tout avant vous diray 
Que plus assez el cuer d'ire ay 
Que mestier ne fust, qui m'enpire ; 
Ne je ne cuit en nul empire 
Homme tant sage a bien entendre 
C'om ne puit d'autre dit reprendre ; 
Jel diz pour moy, quar je diz ja 
Tel chose dont mes los changea : 
Mesparler a tous mesavient. 
Pres a vingt ans, si m'en souvient, 
Que vous tenistes une court ; 
La n'ot il cler oyant ne sourt 
Qui n'entendist ma villanie : 
Je diz que femme estoit honnie 
Qui de deux jumiaux estoit mere, 
Qu'avoir devoient plus d'un pere : 
Ce diz je com folle et estoute. 
Sachez qu'il m'avint puis sans doubte 
Que j'eu deux filles a un lit ; 
De ce n'ou je point de delit, 
Quant fait en eu si villain conte ; 
Car pour oster mon corps de honte, 
En fis une loing destourner, 
Et si la fis si adourner 
D'avoir, de sel et d'oreillier, 
Et d'un chier drap, qui travillier 
Me fist plus de quatre ans entiers, 
Qu'on la nourry bien voulentiers, 
Quant elle fu trovee et prise. 
Le tesmoing de sa gentillise 
Monstra li draps c'om y trova ; 
Une abbaesse la leva, 
Par le sel, qui fu note et esme 
Que elle vouloit eaue et cresme. 
Et se vous cuidiez que je mente, 
Que que je mettoie m'entente 
El drap de soie et d'or pourtraire, 
De ce vous vueil je sage faire, 
Maintes foiz venistes seoir 
Delez moy pour l'euvre veoir, 
Si devisïez les hystoires. 
Pour ce que vous tenez a voires 
Les parolles que dictes ay, 
Monstrer vous en vueil bon essay : 
C'est li draps, c'est li orilliers, 
C'est ceste que vostre mouilliers 
Destourna lues qu'elle fu nee ! 
Or l'a Dieux a droit rasenee, 
Qui monstre a celi s'amistié 
De qui il veult avoir pitié. 
En cest drap esprouvé mon cuer ; 
Et la roÿne Aude ma suer 
Ce chier oreillier m'envoya. » 
Son baron tourné a voie a 
Ausques la dame, et il s'en seigne ; 
En son conte voit mainte enseigne, 
Si s'en recongnoist et adresce : 
Maintes foiz vit a sa chevesce, 
Ce li est advis, l'oreillier, 
Et maintez foiz vit travaillier 
Sa femme ce drap qu'il manoie. 
Rien ne descongnoist ne ne noye. 
Fresne lieve par le menton : 
« Par foy, fait il, ceans voit on 
Le voir de quanque j'ay oÿ. » 
Adonc a le cuer esjoÿ, 
Quant du nes, des yeulx et du vis, 
Semble estre l'autre a son avis, 
Et pitiez lues el cuer l'en touche. 
Doulcement li baise la bouche 
Plus de vingt foiz ou plus de trente ; 
Il l'esgarde, si la voit gente, 
Et belle, et plaisant a devise ; 
Entre ses braz l'a tantost prise, 
Hault la lieve, puis la rebaise : 
Tant par en a au cuer grant aise 
Que deviser ne le pourroie. 
« En non Dieu, fait il, je seroie 
Aussi fel com Noiron de Rome, 
Qui tant se par descorda d'ome 
Que son meffait ne fesist nuls, 
Si de moy vous mettoie en sus. 
Ma fille estes, jel sçay et voy : 
Si je vous aing, ne m'en desvoy, 
Car Nature ja m'en avoie, 
Qui toute m'amour vous envoye ; 
Si vous aing plus que tout le monde, 
Fille avenans et belle et blonde, 
Que si estes gente et apperte. 
Com doloreuse fust la perte, 
S'a tousjours mais fussiez perdue ! 
Dieux qui m'a ma fille rendue 
En merciz je par sa bonté. » 
N'aroie huy ne demain conté 
La grant joie qu'il en a faicte. 
Il est assiz, les lui l'a traicte ; 
Si li enquiert sa vie toute. 
Fresne, qui a le cuer sans doubte 
Mais tout seür, conte a son pere 
Tout ce qu'elle ot dit a sa mere, 
Et de celi qu'ell'a amé ; 
Mais encore ne l'a nommé, 
Quant ses peres nommer li fait : 
En aventure del meffait, 
Comment que la chose se praigne, 
Ou que on l'en lot ou repreigne, 
Li dist Fresne : « C'est Galerens 
De qui j'ay eü tous mes bans ; 
S'a bien cinq ans qu'il m'a plevie. » 
Brundorés pleure de sa vie, 
Car soufferte a mainte durté. 
Quant de Fresne sent la purté, 
A Galeren le vouldra dire, 
Pour savoir s'il veult contredire 
Flourie, et Fresne prendre a fame. 
De s'amour a et de sa flame 
Parler en plusieurs lieux oÿ, 
Que si fort l'avoit esbloÿ 
Une fame estrange et soupris, 
Que maint disoient que son pris 
En yroit perdant en la fin. 
De vray cuer naturel et fin 
L'a si enamee en peu d'eure 
Qu'il n'en puet laissier qu'il ne queure 
A Galeren plus que le pas, 
Qui treuve essoigne par compas 
Que fame ne puet espouser, 
Par faindre se veult excuser. 
Fresne son pere dire rueve, 
Ainz que pour querre le Bret meuve, 
Qu'il die que Fresne s'amie 
Le mande, et que il ne laist mie 
Qu'il ne viengne a li sans nul terme. 
L'uis de la chambre lues defferme 
Cil qui d'aller au Bret entent. 
Galeren se plaint et estent, 
Et baaille et de cuer souspire. 
Il cuide que il vienne dire 
Que d'aller au moustier est temps. 
Premiers parolle Galerens : 
« Sire, fait il, je n'ay mestier 
D'uy mais oïr messe en moustier, 
Car maulx m'a tout le cuer soupris. 
Si soit li jour a demain pris 
De ce que nous devons huy faire, 
Pour que Diex me vueille retraire 
A la santé que ravoir vueil. » 
Brundorés cluigne Brun de l'ueil, 
Qui bien voit le pié dont il cloche. 
« Je ne autre ne vous aproche, 
Respont Brundorez, biaux doulx sire, 
A ce dont vous oy esconduire. 
Ce ne vous vueil je dire mie ; 
Ainz vous dy : Fresne, vostre amie, 
Ma belle fille au corps seant, 
Vous mande s'il vous va grevant 
Qu'a li vieignés a chiere clere, 
La ou elle est avec sa mere. 
Mais vous n'avez mie loisir, 
Pour le mal qui vous fait gesir, 
Et maladie est droit'escuse. » 
Li Brez qui ce entent lues s'escuse 
Qu'il ne sent mal n'enfermeté ; 
Pour ce qu'il ot ra sa santé 
Ne plus, ce dist, n'est deshaitiez. 
Or ne scet Bruns s'il est gaitiez, 
Ne se Brundorés veult savoir 
N'ateindre de s'amour le voir. 
Si li a dit Bruns en l'oreille : 
« Sire, dire vous oy merveille, 
Et tout li mons vous tient a sage. 
Ne faictes mon seigneur oultrage 
Ne mençonge par gas entendre ; 
Jennes est, s'a mestier d'aprendre ; 
Si le pouez si desvoier 
Que paine aroit au ravoier, 
S'en pourroit maulx naistre et pechiez. 
- Mis sire Bruns, de voir sachiez, 
Ce dist Brundorés li gentieux, 
Que je ne suis mie si vieux 
Ne si foulx qu'entendre li face 
Choses dont il n'autres me hace. 
Sire quens, je vous ay voir dit. » 
Li Brez n'en quiert point d'esconduit, 
Car il le scet bien vraiement. 
En la chambre vont erraument 
Tous troys, si sont leans entré. 
Fresne a Galeren encontré 
Et Galeren li qui l'acole ; 
Qui que de ce la tiengne a folle, 
Elle acole aussi le Breton ; 
En bouche, en yeulx et en menton, 
Et en face se vont baisant, 
Et li peres se va taisant. 
Il et Gente et Bruns li entiers 
Si les esgardent voulentiers ; 
Chascums en a pitié, s'en pleure ; 
Bruns de bon cuer Dieux en aoure, 
S'a dit : « Cy a belle aventure ; 
Amez se sont de nourreture ; 
Si se cougnoissent, ce me semble. » 
Li dui amant pleurent ensemble ; 
Si se sont couste a couste assiz ; 
Fresne se taist, cilz est pensiz ; 
Si n'ont pouoir que fors des dens 
Monstrent ce qu'ilz pensent dedens ; 
Si les estraint Amours et bat 
Que de parler les contrebat ; 
Ne se dient mot, ainz se taisent, 
Et tout en plourant s'entrebaisent 
Et deduisent en eux veoir. 
Bien a vroye amour grant pouoir, 
Car qui bien ayme ne craint honte. 
Brundorez voit que bien les donte 
Amours qui le parler leur tost ; 
Or ne laira qu'il ne parost, 
Pour mettre de parler en voye 
Ceulx que il voit qu'Amours desvoie. 
Brundorez le Breton araisne : 
« Dans quens, il me semble que Fresne, 
Qui ma fille est, vous ame et veulst ; 
Espoir, voustre cuer se redeulst 
Pour li, ce puet sentir chascuns. 
Voz amis est mis sire Bruns, 
Si vous doit a droit conseillier. 
Pour prendre ma fille a moillier 
Qui la hors est venistes ça, 
Et vous amez moult grant piecza 
Fresne ma fille qui cy siet : 
Or me dictes, s'il ne vous grief, 
Laquelle vous voulez avoir. 
- Sire, ce sachez vous de voir, 
Respont Galeren, que je vueil 
Celi des deux dont plus me dueil, 
C'est Fresne qui me fait douloir. 
Je plevis contre mon vouloir 
Vostre fille qui siet la hors ; 
A un autre donnez son corps, 
Car point ne l'aing ne ne l'amoye, 
Ne ja siens n'yere, n'ele moye ; 
Mais Dieux vous laist de li joïr. » 
Oncques mais ne pot chose oÿr 
Qui mielx li pleüst Brundorez. 
« Dieux en soit, fait il, adourez, 
Qu'or suis je de tous biens peüs. 
Et pour ce que je moins creüs 
Soie de li qui ma fille est, 
Je vous octroie une forest, 
Mil mars et de mes chasteaulx troys ; 
Avec li donc je vous acroys 
Ce qu'en l'autre devïez prendre. 
- Certez trop chier vous voulez vendre, 
Dist Galeren, ceste alïance ; 
Or soiez de ce a fïance 
Que se j'aing, c'est sans decevoir. 
N'ayme mie qui pour avoir 
Refuse ce qu'il ame ou prent : 
Amours m'enseigne, si m'aprent 
Que par amours preigne m'amie. 
De vostre avoir ne weil je mie. 
L'autre en mariez, jel vous doinz ; 
Toute ma part vous en pardoinz ; 
N'en ay, quant j'avray li, que faire ; 
La moitié li dons en douaire 
De quanque je tiens en Bretaigne. » 
Or s'accorde Bruns qu'il la preigne, 
Qu'or voit il bien et puet sentir 
Que ses peres est, sans mentir, 
Brundorés et sa mere Gente. 
A ce mettent tout leur entente 
Qu'on les face espouser le jour. 
Sans esloignier et sans sejour 
S'aparaillent des noces faire. 
Flourie font arriere traire, 
Qui pres va de duel ne se tue. 
Tout aussi com Fresne est vestue 
De sa robe qui riche est tant, 
La mainent au moustier hastant. 
Si ra sa mule demandee 
Que Rose li a tant gardee, 
Com pucelle vaillant et simple. 
Fresne qui son chief a sans guimple 
Se fait regarder a merveille ; 
Qu'ell'est de rose plus vermeille, 
Et s'est d'un fil d'or gallonnee. 
Plus droite que flesche empenee 
Siet sur la mule qui l'emporte. 
Or est a aise, or se conforte 
Galeren qui a l'espousee. 
Tant siet sur l'erbe la rosee 
Que li solaus la seche et hume : 
Tant a Galeren par coustume 
Eü mal et douleur soufferte 
Qu'or l'en a warison offerte 
Celle qui tant l'a travaillé. 
Celle ra le cuer aussi lié : 
A merveille voir ce me vient. 
Esbahie est de ce qu'avient 
Rouse, qui est aussi montee. 
Tant par ont la chose hastee 
Que du moustier sont retourné. 
Ou chastel ont tant sejourné 
Qu'entiere se part la sepmaine. 
Flourie grant duel y demeine, 
Et tel douleur au cuer s'en met 
Qu'elle voue a Dieu et promet 
Que ja mes baron ne prendra, 
Ainçoys de duel se rendera : 
Et si fist elle puis sans faille. 
Ainçoys que li Breton s'en aille, 
Doit Fresne dame estre clamee. 
Loing en vole la renommee 
Qu'il est si a Fresne cheü ; 
Et tous li mondes a sceü 
Qu'elle est fille au bon Brundoré. 
De sa vie ont plusieurs plouré 
Par pitié, cil qui l'ont aprise. 
Brundorés mainte robe a grise 
Donnee, ainz que la court se meuve. 
Galeren a donner s'i preuve, 
Et tuit li baron pour li donnent. 
Si grant avoir y abandonnent 
Et departent aux menestreulx 
Qu'ilz en revont a leurs hostieulx 
Li plus povre bien aaisié. 
Sa fame en maine au corps prisié 
Cil qui est barons et amys ; 
Cuer et corps ont ensemble mis, 
Et si ont d'els joie et plenté ; 
N'amenuisent leur voulenté, 
Mais leur desir plus en acroit, 
Qu'amours loiaux point ne descroit 
En cuer qui ne deigne trichier : 
Tant s'entrement et tant s'ont chier 
Qu'assez ne se puent sentir. 
Cy voit on le villain mentir, 
Qui dit que plentez n'a saveur, 
Car celle est de si grant doulceur 
C'om puet bien dire de ces deulx 
Qu'en leur plenté sont besoigneux. 
Ceste besoigne ont en leur vie 
Qui estre ne puet assovie 
Ne pour deduit ne pour solaz, 
Si sont eulx deux laciez d'un laz, 
Et croist leur amour chascum jour. 
Nouvelle va a Biausejour 
Que Galeren a Fresne prise. 
Si s'est l'abbaesse reprise 
En soy durement et blasmee, 
Quant elle ne l'a plus amee, 
Comme fillole doit marrine ; 
Et quant elle cougnoist s'orine, 
S'en a reclarcy son courage, 
Et dit que cil fait grant oultrage 
Qui a homme n'a fame estrange 
Dit villanie ne lesdenge, 
Qu'il y puet grant peril avoir. 
Quant l'abbaesse puet savoir 
Que Galeren vient et sa fame, 
Avec li mainte haulte dame, 
Leur va encontre mercy querre. 
Fresne qui n'a cure de guerre 
Li pardonne son maltalent, 
Pour l'ounour au Breton vaillant, 
Et pour ce qu'ell'est sa marrine. 
Il li souvient de la doctrine 
Et de la doulce nourreture 
Qu'on li fist selon l'aventure, 
Car puis bien le guerredonna. 
En toute l'abbaÿe n'a 
Nonnain ne dame ne seigneur 
Qui ne soit joyans de s'onnour ; 
Et ilz ont droit, qu'elle les ayme 
Et dames et seigneurs les claime, 
Si leur envoye maint biau don. 
Quanque elle a met a bandon 
A la bonne sereur Lohier, 
Et bien rent Rosain son loyer, 
Par qui elle fu herbergie ; 
D'ele ne l'a mie estrangie, 
Mais a hault homme la marie. 
Puis que belle Fresne est warie 
Du mal dont elle se siut plaindre, 
Et li Brez ne puet plus ataindre, 
Si com lui semble, greigneur aise, 
Raisons est que Renars se taise 
Et que il mette a fin son conte. 
Bien ait qui l'ot et qui le conte ! 

AMEN. 

Cy finist le livre de Galeren, conte de Bretaigne. 
