CRESTIIENS se veut entremetre,
  Sans nient oster et sans nient metre,
  De conter un conte par rime,
  U consonant u lionime,
  Ausi com par ci le me taille ;
  Mais que par le conte s'en aille,
  Ja autre conte ne prendra,
  La plus droite voie tenra
  Que il onques porra tenir,
  Si que tost puist a fin venir.
  Qui les estoires d'Engleterre
  Vauroit bien cerkier et enquerre,
  Une qui moult bien fait a croire,
  Por çou que plaisans est et voire,
  On troveroit a Saint Esmoing ;
  Se nus en demande tesmoing,
  La le voise querre s'il veut.
  CRESTIIENS dist, qui dire seut,
  K'en Engleterre ot ja un roi
  Qui moult ama Dieu et sa loi
  Et moult honora Sainte Eglise :
  Cascon jor ooit son servise,
  Qu'il en ot fait voire promesse ;
  Onques, ne matines ne messe
  Ne perdoit tant com il eüst
Santé et k'aler i peüst.
Li rois fu plains de carité ;
Moult ot en lui d'umilité,
Et moult tint en pais son roiaume.
On l'apele le roi Guillaume.
Li rois ot feme bele et sage,
Et si fu de roial lignage ;
Mais l'estoire plus ne raconte,
Ne jou n'en voel mentir el conte.
La roïne ot non Gratiiene, 
Si fu moult boine crestiiene.
Li rois Guillaumes moult l'ama,
Tous jors sa dame le clama.
La dame ama moult son signor
D'autele amor u de grignor ;
Se li rois ama Dieu et crut,
La roïne plus ne l'en dut
                         ;
Se cil fu de carité plains,
En celi n'en ot mie mains ;
S'il ot humelité en lui,
En l'estoire trovai et lui
K'autant en ot en la roïne.
Onques cil ne perdi matine
Tant com il ot prosperité ;
La roïne, par verité,
I rala tant com ele pot :
En ces deus gens moult de bien ot.
Sis ans entr'aus compaignie orent,
Que nul enfant avoir ne porent.
La roïne au siesme conchut,
Et quant li rois s'en aperçut,
Servir et bien garder le fist.
Il meïsmes garde s'en prist,
Que riens nule n'avoit si ciere.
Tant com ele fu si legiere
Que ses fruis trop ne li greva,
A matines adiés ala
A l'eure que li rois levoit,
Si com acoustumé l'avoit.
Mais quant li rois vit aprocier
Le terme que dut acouchier,
Crient que ne li deüst grever,
Se ne l'i laissa plus aler ;
A remanoir li commanda    :
Ele remest, il i ala,
Que nule perdre n'en voloit.
Une nuit, si com il soloit,
Fu esvilliés a le droite eure ;
Mervilla soi por coi demeure
Que n'ooit matines soner.
Ausi com s'il deüst touner,
Ot un escrois et si tressaut.
Son cief en a levé en haut,
Si a par le cambre esgardé
Et vit une si grant clarté
Que de luor tos s'esbleui.
Avoec çou une vois oï
Qui li dist : « Rois, va en essil ;
De par Dieu et de par son fil
Le te di jou, qu'il le te mande
Et de par moi le te commande. »
Li rois de çou moult s'esmerveille ;
A son capelain se conselle,
Aprés matines, l'endemain.
Cil moult loial consel et sain
L'en dona lonc s'entention :
«  Sire, de ceste avision,
 Fait il, que vos avés veüe,
Je ne sai se ele est venue
De par Dieu, ne vos ne savés.           [d]
Mais je sai bien que vos avés
Mainte cose u vos n'avés droit.
Faites crïer tost orendroit,
Se nus vos set que demander,
Que pres estes de l'amender.
C'est mes consaus, il n'i a tel ;
Ne retenés autrui catel
Mais acuitiés vos, et par tout.
De ceste avision redout
Que d'aucun fantosme ne vegne.      »
Li rois n'a talent qu'il desdegne
Çou que cil li loe et commande.
Tot maintenant a sa cort mande
Trestous ciax de cui il savoit
Que riens du leur a tort avoit ;
S'a a cascon rendu le sien ;
Tot son creant et tot son bien
Fist a cascon, au mix qu'il pot,
De quanqu'il demander li sot.
Quant li rois fu couciés la nuit,
Droit a cele eure oï le bruit,
Vit le clarté, oï le vois ;
En mi son vis en a fait crois ;
De le merveille qu'il oï,
Saciés que moult s'en esbahi ;
Sus se leva plus tost qu'il pot,
Moult se douta de çou qu'il ot,
Si rala orer au moustier,
Batre sa coupe et Dieu proier.
Quant matines furent cantees,
Et li rois les ot escoutees,
A une part de la capele
Le capelain tout seul apele,
Se li ra consel demandé,
Et dist que Diex li a mandé
Que en essil s'en aille tost.
Cil n'est tex que blasmer li ost,
Mais il li dist : « Ne vos anuit,
Sire, atendés encore anuit,
Et se tierce fois vos avient,
Dont saciés que de par Dieu vient
Et la clartés et li escrois.
Bien le vos di et remantois,
Tierce fois encore atendés ;
Ja puis consel ne demandés
Se tierce fois vos en semont,
Mais en despit aiiés le mont
Et vos meïsme mesprisiés,
Dieu seul amés et Dieu proiiés,
Por Dieu aiiés tot en despit
Et departés sans contredit
Tout vostre or, et tout vostre argent
Departés a la povre gent,
As maisons Dieu et as eglises :
La sont bien les aumosnes mises ;
Dounés copes, donés aniaus,
Donés cotes, donés mantiaus,
Donés sourcos et covretoirs,
Donés gierfaus, donés ostoirs,
Donés destriers et palefrois,
Donés si tout a ceste fois
 Que le vaillant d'une castaigne
De tos moebles ne vos remaigne ;
N'en portés vaillant un festu
Fors tant que vos arés vestu ;
Et Diex, quant li termes venra,
A cent doubles le vos rendra :
Ne descroistra pas vostre moebles,
Car vos rarés tot a cent doubles
Le guerredon et le merite. »
Li rois ot que cil li a dite
D'une parole veritable,
Et dist : « Por Dieu l'esperitable,
Biau sire, celés ceste cose ;
Ja parole ne soit desclose
Nient plus que de confession.
–  Ja n'aie jou remission,
Sire, quant par moi ert seüe
Cose qui doive estre teüe. »
A tant de l'eglise se part
Li rois, et cil de l'autre part.
Mais li rois ne s'oublie pas,
Tout son tresor en es le pas
Devant lui aporter commande,
Les abés et les prieus mande
De povres maisons soffraiteuses,
Mande abeesses et prieuses,
Mande povres, mande degiés,
De son tresor est alegiés
Et de son moeble se délivre,
Por Dieu le done tot et livre.
Et ausi done la roïne
Son vair, son gris et son ermine
Et ses aniaus et ses déduis,
Car ele ravoit, les deus nuis,
La vois oïe et le tounoire ;
Vaillant une coupe de voire
De nul moeble n'a retenu.
Du jor sont a la nuit venu,
S'ont tot doné et départi.
Cele nuit n'ont gaires dormi,
Car andoi erent en escout
Et a cascon demoroit mout
Que la noise et l'escrois oïssent
Et que la clarté reveïssent.
A le droite eure l'escrois oent,
Ambedoi Damedieu en loent
Et la clarté voient ensamble ;
Et la vois dist : « Rois, car t'en amble,
Va t'ent tost, si feras que sages,
Jou te sui de par Dieu messages
Qu'il veut que en essil t'en ailles.
Moult le coureces et travailles
De çou que tu demeures tant. «
Tantost s'est levés en estant
Li rois tos nus et si se saine.
Le plaisir Dieu pas ne desdaine,
Qu'il se lieve moult coiement
Et vest et cauce isnelement.
Et la roïne se relieve.
Li rois le voit, forment li grieve,
Que de li se cuidoit embler.
Mais a li l'estuet assambler
Et sa compaignie tenir,
Coi que il voelle devenir,
Que ja de lui ne partira
Ne sans lui nule part n'ira.
Et li rois, qui lever le voit,
Li demande que ele avoit :
« Dame, fait il, por coi levés ?
Par la foi que vos me devés,
                –
Que volés faire ? Mais vos, coi ?
–  Dame, a matines aler doi :
Por çou me lief k'aler i voel,
Si ferai çou que faire suel.
–  A matines ? Est çou gabois ?
–  Nenil, dame, ce dist li rois.
–  Si est, sire, se Diex me saut.
Li celers point ne vos i vaut.
Vos n'i irés mie si cuites ;
Jel vos dirai se vos nel dites.
–  Dites le donc se vos savés.
  Vol  entiers, sire. Vos n'avés
–
Riens nule cele nuit veüe
Dont ne me soie aperçeüe.
J'oï l'escrois, si vi le rai,
S'oï la vois (dont moult m'esmai)
Qui vos a commandé et dit
Que vos alés, sans contredit,
En essil vostre vie user.
–  Dame, jou ne l'os refuser,
Ne jou ne puis, ne jou ne doi.
Diex fera son plaisir de moi,
Et jou, au mix que jou porrai,
Dusqu'a l'eure que jou morrai,
Me voel du sien faire pener.
–  Sire, Diex vos doinst assener,
Fait la roïne deboinaire,
Et la soie volenté faire.
Mais grant folie enpresissiés
Quant vos aler en vosissiés
Sans mon los et sans mon seü.
Mauvais consel avés eü.
Et saciés bien moult m'esmervel,
Quant vos onques sans mon consel
Enprendre osastes ne penser
K'en essil deüssiés aler.
Moult remansisse ore esbahie.
Bien m'eüssiés morte et traïe
Se seule m'eüssiés laissie.
Certes, jamais ne fuisse lie.
–  Lie ? Por coi ? Que vos causist,
Quant riens sans moi ne vos fausist ?
–  Fors vos, biax sire. Sans doutance
Trop me fust griés tel penitance ;
Trop me grevast ceste partie.
Ains ert de mon cors departie
L'ame que je de vos me parte. »
Seconde fie et tierce et quarte
Li prie li rois, se li plaist,
Que en essil aler li laist :
« Dame,
          fait il, soffrés sans noise
Que par vostre congié m'en voise,
Ne ja par vos n'en soit parlé :
Au monde par lonc ne par lé
M'estuet cerkier au Dieu plaisir.
–  Sire, ja nel vos quier taisir,
Fist la dame, qui moult fu sage,
Ensamble ferons cest voiage,
Et bien est raisons, ce me samble :
Nos avons moult eü ensamble
Joie, rikice, honor et aise ;
Doel, povrete, honte, mesaise
Devons nos ensamble endurer.
 Mix que jou sarai mesurer
Voel a vos partir par ingal
Et joie et doel et bien et mal.
–   Ha ! fait li rois, dame, merchi !
Par mon los vos rernanrés chi,
Que trop estes grosse et pesans.
Por cent mile mars de besans
Ne vauroie k'en ces boscages
M'avenist de vos nus damages.
Pres est l'eure, par tans venra,
Que acoukier vos covenra
Et de vostre enfant délivrer.
A cui le porriés vos livrer,
A quels gardes, a quels nourices ?
Vos meïsmes, de quels delisces
Seriés vos peüe et servie ?
Moult seroit courte vostre vie,
Et de mesaise et de souffraite
Seroit de vos moult tost pais faite,
En poi d'eure sériés vos morte.
Et se vostre cuers vos aporte
Que vos n'aiés mais de vos cure,
Ne ne doutés male aventure,
Ne de riens ne vos esmaiés,
De vostre enfant pitié aiiés
Dont vos serés par tans delivre
Laissiés au mains vostre enfant vivre ;
Que, se il muert a vostre tort,
Vostre ert la coupe de sa mort.
Et jou, puis, faire que porroie ?
Aprés vos deus de doel morroie,
Que ja n'en estordroie vis.
Ensi ariés vos, ce m'est vis,
Vostre enfant mort et vos et moi.
Par vos seriemes mort tot troi.
Por coi vos volés vos ocirre ?
Mix vos vient de lor et de mirre
Encenser vos lis et vos cambres,
Et garder a aise vos menbres,
Et l'enfant qui par tans naistra.
Faus est qui s'ensegne lairra
Qui boin consel croire ne veut ;
C'est a boin droit se il s'en deut
Qui ot consel s'il ne le croit.
Se jou ne vos conseille a droit,
Ja mais ne me creés de rien.
–  Sire, vos dites assés bien ;
Mais j'ai de çou boine creance
Que nus qui en Dieu a fianche
Ne puet estre desconsilliés.
Ja ne vos desaparilliés
De moi ne de ma compaignie.
Diex ne vos oublïera mie,
Ains gardera et moi et vos,
Et l'enfant qui naistra de nos.
Alons nos ent seürement
Ensamble au Dieu commandement,
Qui en sa garde nos reçoive.
–  Dame, coi qu'avenir me doive,
Souffrir m'estuet vostre voloir,
Quant vos ne volés remanoir.
Or en alons, Diex nos avoit ! »
Fenestres en le cambre avoit ;
Si s'en sont hors issu par l'une.
Ne luisoit mie adonc la lune,
Ains estoit la nuis moult oscure.
Hors de Bristot grant aleüre,
U il avoient sejorné,
S'ont vers une forest entré.
Li rois s'en va l'espee çainte,
Avoec lui la roïne ençainte,
Que nule rien nee n'en portent ;
Mais de lor boins cuers se deportent
Qu'il ont moult fins et moult entiers.
Ne tienent voies ne sentiers.
Por çou que gens qui les retiegnent
D'aucune partie ne viegnent,
U par devant u par derriere,
Ne tienent voie ne cariere,
Mais par le forest se desvoient
La u plus espesse le voient.
Ensi toute la nuit s'en fuient,
Et s'il ont mal, moult se deduient,
Car cui Diex espire et alume
Del cuer li samble souatume ;
A tous ciax seroit il amer
Qui poi ont sens de Dieu amer.

Au matin, quant les gens s'esvellent,
Cil de la court moult s'esmervellent
Que pooit estre et que devoit
Por coi li rois ne se levoit,
Qui moult soloit matin lever.
Moult pooit as pluisors grever
Et moult grant pesance en eüssent
Se la verité en seüssent.
N'i pensent cose qui lor griet,
Ains atendent tant qu'il se liet.
S'ont atendu grant piece assés
Tant que mïedis fu passés.
Tant atendent que moult lor grieve.
Quant il voient qu'il ne se lieve,
A Puis de la cambre s'en vienent,
Fremé le truevent : coi se tienent
Une grant piece, si escoutent,
Puis apelent a Puis et boutent.
Si ont tant feru et bouté,
Quant grant piece orent escouté,
Que le pesne et les gons peçoient :
A force l'uis outre envoient.
Cil vienent ens a grant desroi,
N'i troevent roïne ne roi ;
S'ont mervelle que çou puet estre :
Overte ont trové la fenestre
Par u il furent avalé.
Lors pensent qu'il s'en sont alé.
Mais ançois que parole esmuevent
Prendent quanqu'en la cambre troevent,
Coffres, escrins, boistes et males ;
Toutes les cambres et les sales
De quanque il i troevent wident.
Mais n'i a nient de çou qu'il cuident ;
Nient n'i troevent ne nient n'i a.
Uns petis enfes espia
Desous le lit un cor d'ivoire
Que li rois–                   –
                ce conte l'estoire
Soloit tos jors en bos porter.
Li enfes, por lui deporter,
Le cor en sa maison porta,
Qu'il moult longement le garda.
Ne puis n'i ot mestier celee :
Par tot est la novele alee
Que perdus est li rois Guillaumes ;
Tos en est torblés li roiaumes,
Et de la roïne ensement
A tous poise communément.
Trestot le quierent et font querre
Et par la mer et par la terre,
Par tot fors par la u il sont.
Mais cil toutes voies s'en vont
Et vivent, comme sauvechine,
De la glant et de la faîne,
De cel fruit que porte boscages,
De poires, de pumes sauvages ;
Meures mangüent et ceneles,
Boutons, cornelles et pruneles,
Et alies, quant il les troevent.
De l'eve que les nues pluevent,
Por soffraite de millor, boivent.
Mais en pacïence reçoivent
Tote lor mesaise et lor paine.
Si com aventure les maine,
Ont tant de jor en jor alé
Que vers la mer s'ont avalé.
Ne voie ne sentier ne tienent
Tant que hors de la forest vienent.
La ont une roche trovee
Qui estoit fendue et cavee.
Dedens le roce se sont mis.
La ont la nuit lor ostel pris :
Herbegié sont si com il porent,
Ostel moult mesaisié i orent
Et dur lit et froide cuisine.
Mais lassee fu la roïne ;
Si s'endormi, ne fu mervelle.
Des qu'ele ot jus mise l'orelle.
Et quant ele se releva,
Ses termes vint, si travilla.
Angoisse ot moult, Dieu en apele
Et la gloriouse pucele.
Sainte Margerite reclaime ;
Tos sains et totes vergenes aime,
Et tos les doute et tos les croit :
Tous deprie, si qu'ele doit,
Qu'il pricent por sa delivrance
Dieu, qui de tot a le poissance.
Mais de çou est moult esmarie
Que de feme n'a point d'aïe,
Dont ele grant mestier eüst,
Qui mix d'ome aidier li seüst.
Mais tant estoient de gent loing
Que nule feme a cest besoing
N'i peüst mie a tans venir ;
S'en estuet le roi convenir.
Li rois par grant humilité
Et par grant deboinaireté
Fait quanques ele li enseigne
(Que riens a faire ne desdegne,
Nule cose ne li desplot)
Tant c'un vallet assés bel ot.
Li rois, qui l'enfant ot moult cier,
Se pense u le porra coucier.
Puis a traite s'espee nue ;
D'une cote qu'il ot vestue
A jus le destre pan copé ;
L'enfant en a envolepé,
Si l'a jus a la terre mis,
Puis s'est il meïsmes assis,
Et por çou k'aaisier voloit
La roïne qui se doloit,
Li met son cief sor ses genous
Comme pitex et frans et dous,
Tant que la roïne s'endort
Qui travillié avoit moult fort.
Et quant ce vint au resvillier,
Si recommence a travillier
Et moult durement se rescrie :
« Glorïeuse sainte Marie,
Qui vostre fil et vostre pere
Enfantastes, et fille et mere,
Regardés, glorïeuse dame,
De vos biax iex le vostre famé.   »
Tant a la Virge reclamee
Que d'un enfant est delivree.
Et li rois de tant i escoute
Que l'autre pan ra de sa cote
Tot jus a s'espee trenchié,
S'i a l'enfant mis et couchié ;
Puis se rest assis de rekief,
Et mist sor ses genos son cief
La roïne en leu d'orillier ;
Si recommence a somillier,
Et dormi dusqu'a l'en demain.
Au resveillier ot si grant fain,
Ainc nule feme n'ot grignor :
« Sire,
        fait ele a son signor,
S'isnelement n'ai a mangier,
Ja me verrés les iex cangier,
Tant est mes fains et fors et grans
Que au mains l'un de mes enfans
M'estuet mangier, que que m'en chie,
Tant que mes fains soit estanchie.   »
Li rois tot maintenant se lieve,
A cui ceste famine grieve,
Et si ne sait que faire puisse,
Mais que des braons de sa cuisse
Pense qu'a mangier li donra,
Tant que mix faire li porra.
S'espee tint et prist se nage.
La dame, qui de fain esrage,
Voit se pitié et se francise,
Si li en est grans pités prise.
Fait ele : « Que faire volés ?
D'autre mangier me soëlés,
Que ja, par Saint-Piere de Rome
Que on a piet requiert a Rome,
Me chars ne mangera le vostre,
Foi que doi sainte Patre Nostre.
–  Hé ! Dame, si ferés, fait il,
K'acater voel le mort mon fil
Et de me car et de mon sanc :
Ja, tant que me batent li flanc,
Que j'aie la car sur les os,
Seürement dire vos os
Ne seront mi enfant mangié,
Se trestout le sens n'ai cangié.
Mangiés de me car a plenté,
Car Diex me redonra santé ;
Bien porrai garir de me plaie.
Mais çou de mon enfant m'esmaie
Que nul recovrier n'i aroit,
Et Diex mau gré vos en saroit
Quant vos enfans mangeriiés,
Don pechié mortel feriiés.
–  Sire, fait ele, or vos taisiés,
Un petitet vos rapaiiés,
Que jou, au mix que jou porrai,
M'angoisse et me fain soufferrai.
Et vos, alés querre et rover
Se nule gent porrés trover
Qui por Dieu vos vausist bien faire,
Si vos metés tost au repaire.
–  Volentiers, dame, fait li rois,
Je ne porrai venir ançois
Que jou venrai, je vos promet. »
Tantost a la voie se met
Et prie Dieu que il l'avoit.
Vers le mer esgarde, si voit
Marceans, qui au port estoient.
De lor avoir que il portoient
Cargoient une nef au port
A grant joie et a grant déport.
Et ja estoit pres atornee
La nef, por faire sa jornee,
Quant a aus est li rois venus,
Qui si estoit povres et nus
Qu'il ne sambloit fors que truant.
Por Dieu lor prie en saluant
Que il l'escoutent un petit,
Tant que son besoing lor ait dit :
« Signor, fait il as marceans,
Que Diex vos face bien céans,
Et Diex a tos gaaigne doinst !
Se vos de vitaille avés point,
Donés m'ent, que Diex le vos rende,
Qui d'enconbrier tos vos deffende,
Et si vos doinst gaaigne a tous ! »
Li uns, ausi que par courous,
Li dist : « Truans, fuiés, fuiés,
Batus u en la mer plonciés
Serés ancui, s'on me veut croire,
Au paiement de ceste foire.
–Laissiés
   A ! fait uns autres, ne vos caut !

            ce truant, ce ribaut,
Ja ne prendés a lui estrif.
Li maleürex, li caitif
Doivent vivre, comment qu'il l'aient,
De çou que li prodome atraient.
Laissiés enquerre et demander.
Ses mestiers est de truander
Par tot le mont, et chi et la ;
Ne chi commencié pas ne l'a,
Ne chi ne le vaura laissier,
Car il ne set autre mestier.
   Ha ! frans hom, fait li rois, merci
–
Certes, commencié l'ai jou chi ;
                                        !




Mais ci n'ert ele pas finee ;
Si m'est jugie et destinee,
Faire m'estuet ma destinee ;
Et ne por quant tost fust finee
Ma truandise a ceste fois,
Se jou ne fuisse plus destrois
D'autrui mesaise que del mien.
De deus enfans, ce saciés
S'est anuit me feme acoucie ;
                              bien,
Dont je crieng moult ne m'en mescie,
C'une si grans fains l'a atainte
K'a poi ke ne sera enchainte
Des enfans que ele a enfantés.
–  Ha ! dans truans, com or mentés !
Font de rekief li marceant
 Qui moult estoient mescreant.
Moult avés ore dit grant fable :
 Onques en cors n'ot tel diable,
Feme ses enfans ne manga,
Ce ne fu onques ne n'en ja ;
Et ne por quant menés nos i,
Mais que ne soit trop loing de chi ;
Si venons u li enfant gisent. »
Dusques a quinze s'en eslisent
Qui tot dïent que il iront.
Aprés le roi trestout s'en vont,
Et li rois molt grant aleüre
Les en a menés a droiture
La u la roïne gisoit.
Li uns d'aus, qui plus se prisoit,
A la roïne regardee :
« Ceste, dist il, n'est pas fardee ;
N'i a ne boure ne garmos.
Truans, u la presistes vos ?
Si bele dame u fu trovee ?
–  Amis, par verité provee
Saciés que jou sui ses maris.
–  Ha ! certes, or sui jou garis,
Quant vos encor m'osés mentir ;
Tart en venrés au repentir
Se hui moz hors des dens vos cole.
Ele est de vos toute saiole
La dame, ne plus ne demande ;
Trop a esté o vos truande
Et trop est par terre menee.
Bien est or tex dame assenee
Qui a tel pautonier s'atant !
Ne nos alés hui mais flatant ;
Mais dites cose qui soit voire.
Onques, certes, n'i ot provoire
Quant a li primes assamblastes.
Reconnissiés u vos l'emblastes.
–  Ha ! signor, fait li rois, nel dites !
Pleüst a Dieu que fuisse cuites
Ausi de tous autres pechiés !
Onques voir ne fui entechiés
De nul larecin ne retés.
Mal faites quant le m'i metés ;
Mais por coi m'en escuseroie
Quant jou ja creüs n'en seroie ?
–
                                »
   Li vif deable vos querroient,
La u si grant biauté verroient,
Que ele se par larcin non
Deüst avoir tel compaignon.
Et ce dist meïsme la dame   :
« Certes, signor, je sui sa feme,
De main de provoire donee.
–  Moult estes ore abandonee
De mentir, si n'en avés honte.
De vos a lui noient ne monte.
Onques voir ne vos espousa ;
A mal eür quant il vos a
Et quant il vos a tant tenue !
Hors de ses mains estes keüe,
Car orendroit a nostre nef
Vos enporterons moult souef ;
Si serés gardee a grant aise,
Mais que bien poist et bien desplaise.
Et li fols, qui vos amena,
Des ore mais en vos nient a ;
Mais li doi enfant seront suen,
K'a truander li seront buen.
Gart les bien, si fera que sages,
Qu'il li racateront ses wages :
Tant com il garder les porra,
De fain ne de soif ne morra. »
Quant li rois oï lor outrage,
Ne fist mie samblant de sage,
Que d'ire tous ses sans li mut.
A la terre s'espee jut
Devant ses piés, si le vaut prendre.
Quant il li virent sa main tendre,
Si l'a li uns bouté arriere,
Li autres le fiert les la ciere,
Et li tiers a l'espee prise ;
Li quars lor enseigne et devise
Que deus perces en cauperont,
Sor coi le dame en porteront.
Une partie el bos s'enbatent,
Deus perces copent et abatent.
Assés tost les orent caupees
Et a boines hars acouplees,
S'ont fait desus kouque et litiere
De rains, de foelle et de flekiere.
Quant il orent tout atorné,
A la roce sont retorné,
Si ont la litiere aportee
Sor coi la dame en ont portee,
Si com lor plot et abeli,
Maugré le roi et maugré li.
Moult en fu li rois angoisseus ;
Mais entr'ax tos estoit si seus
Qu'il ne pooit a aus combatre ;
Et ne por quant ferir et batre,
Débouter et estoutiier
Se fist assés au convoiier,
Tant k'a un d'aus pités en prist
Qui preudom estoit, se li dist :
«
  Biax dous amis, creés consel :
Cinc besans de fin or vermel
Vos donrai, se vos remanés ;
Car aprés nos por nient venés.
Prendés, amis, par ma priiere,
Et les besans et l'aumosniere,
Car mestier vos porra avoir.
–  Sire, n'ai soing de vostre avoir,
Je n'ai cure de vo presant,
Vostre soient vostre besant ;
Car jou nes prendroie a nul fuer.
–  Vassal, trop estes de grant cuer
U trop sos u trop desdaigneus,
Quant d'avoir estes besoignex,
Ne ne daigniés cinc besans prendre.
Ancui sera vostre ire mendre,
Et jes lairai ci, si venrés,
Quant vos plaira, si les prendrés. »
L'aumosniere a tos les besans
A jeté jus li marcheans
Au plus tost qu'il pot vers la roce,
Si k'a un rain del bos a croce
L'aumosniere remest pendant.
Et cil ne vont plus atendant,
En lor nef ont la dame mise.
Li rois, cui deus et ire atise,
Remest dehors tos coreciés.
En la mer fu li mas dreciés
Et li maronier amont traient
Le voile, que plus      n'idelaient. 752
 Cil s'en vont, et li rois remaint
 Qui moult se demente et complaint ;
 Moult se complaint, moult se demente,
 Riens nule ne li atalente.
 Mais a la roce s'en repaire
 Et pense que il porra faire ;
 Que, s'il remaint en Engleterre,
Tot li baron le feront querre,
Tant ert quis qu'il sera trovés.
 Lors s'est de deus batiax pensés,
 Que il ot en la mer veüz,
Lores quant il i fut venuz,
Et dist que en l'un des batiax
Metra lui et ses deus jumiax,
S'iront flotant par haute mer
La u Diex les vaura mener.
A tout l'un des enfants s'en va,
L'autre sor la roche laissa,
A le mer vient, si a trové
Un des batiax tout apresté ;
L'enfant i met et puis va tost
L'autre quere ains qu'il se repost.
Jusqu'à la roche ne s'areste ;
Mais trové i a une beste
Grant comme leus, et leus estoit.
A cele beste tenir voit
L'enfant en sa goule engoulé :
Es vos le roi moult adolé
Quant au leu vit l'enfant tenir.
Ne set que il puist devenir ;
Si grand duel a, ne set qu'il face.
Li leus s'en fuit, et il le cace
Au plus isnelement qu'il puet ;
Mais por nïent après se muet,
Que il ne le porra ataindre;
Mais por çou ne se vaut refraindre,
Ains s'esforce tant qu'il recroit
Et de son leu mie ne voit ;
Ains se recroit en tel maniere
Que il ne puet avant n'arriere :
Si l'estuet dalés un rochier
Par force asseïr et couchier.
La s'endormi, la se coucha ;
Et li leus, qui en sa boche a
L'enfant, nel quaisse ne ne blece ;
Fuiant vers un cemin s'adrece
Par u marceant trespassoient.
Tout maintenant que il le voient,
Si l'escrïent et si le huent
Et bastons et pierres li ruent,
Tant que li leus en mi la voie
Lor a deguerpie la proie ;
La proie laisse, si s'en fuit.
Li marceant s'eslaissent tuit ;
Tant coururent qu'a l'enfant vinrent.
Tout maintenant que il le tindrent
Le desvolepent et deslïent ;
De çou font il grant joie et rïent
Que tout sain et riant le voient ;
Miracle i entendent et croient ;
Et li uns d'aus dist en apert
A tous les autres que siens ert,
Que cascons s'en aiueroit
Se tous li enfes siens estoit :
« Nos le vos otrions, font il.

–  Signor, et j'en ferai mon fil.
A tant li marceans l'a pris.
                                    »


Al batel, u li rois a mis
L'autre enfant, sont venu tot droit.
Li premiers, qui le troeve et voit,
A tous les autres quiert et prie
Que nus n'i demant ja partie,
Que molt boin gré lor en sara ;
Et dist que aussi cier l'ara,
S'il vit et il veut estre preus,
Con ses cousins et ses neveus.
Tout li dïent : « Vostres soit dons,
Bien i est enploiés li dons.
Trestous vostres cuites sera,
Ja nus tort ne vos en fera. »
Or ont li doi enfant boins peres ;
Mais il nes tienent mie a freres,
Et si dïent que il resamble
Qu'il fuissent né andoi ensamble.
Li marceant tantost s'en tornent,
Au mains qu'il pueent i sejornent ;
Assés tost furent apresté,
N'ont gaires au port sejorné.
Mais d'aus vos lais ci la parole.
Del roi, cui deus et ire afole
Tant qu'il ne se set consillier,
Oiés qu'il fist au resvillier.
Au resvillier moult s'esbahi :
« Ha ! Diex, fait il, que m'ont traï
Li marceant de pute orine
Qui m'ont tolue la roïne !
Leus, moult me ras desconforté,
Qui mon enfant en as porté.
Ha ! leus, que mar fuisses tu nés !
Moult es or bien desjeünés
De mon enfant que mangié as !
Moult en es or plus fors et
Ha ! leus, pute beste haïe,
                            cras
Moult as or fait riche envaïe
                                          !
D'un innocent que tu as mort !
A l'autre m'en rirai au port ;
Car, quel anui que j'aie eü,
Vis m'ert que donc m'ert bien keü
Se Diex recovrer le me laisse. »
Quanqu'il puet, vers le mer s'eslaisse
U trover cuide son enfant ;
A poi que li cuers ne li fant
Quant de l'enfant mie ne troeve :
Lors est toute sa dolors noeve,
Lors li enforce et croist et double ;
Li cuers li faut, li sans li trouble ;
Mais onques por sa meskeance
Ne kiet en male desperance,
Ains aoure Dieu et grassie,
Et toutes eures l'en merchie
De quanques il li mesavient  ;
Tant qu'en la fin li resovient
De l'aumosniere au marceant,
Et dist or li vient a talant
Qu'il l'aille prendre et qu'il le gart.
Maintenant se met cele part ;
Et quant il au prendre entendoit
Si que la main ja i tendoit,
Une aigle vint par grant merveille,
Qui l'aumosniere vit vermelle ;
Si l'a a li des mains ostee,
Et si li dona tel hurtee
Des deus eles par mi la face
Qu'il caï as dens en la place ;
Et quant il se fu redreciés :
«
  Diex est, dist il, a moi courciés,
Bien l'aperçoi et bien le sai.
Grant lasqueté de cuer pensai.
Que l'onor et la signorie
D'un roiame ai por Dieu laissie ;
Or m'avoit si pekiés souspris
Que avulé m'avoit et pris
Covoitise d'un peu d'avoir :
Mort et traï me dut avoir.
Ha ! covoitise desloiaus,
Tu es rachine de tos maus,
Tu es la dois et la fontaine.
Moult est covoitise vilaine.
Car cui ele prent et assaut,
Et il plus a, et plus li faut.
En tel torment est covoiteus
K'en abondance est souffraiteus,
Tout ausi comme Tantalus,
Qui en infer soeffre mal us :
Moult i use mal et endure.
Car la pume douce et meüre
Li pent si pres c'au nes li touce
Et s'a l'eve dusqu'a la bouce,
S'estaint de soif et de fain muert ;
Si se debat et se detuert
Et s'estent por la pume prendre,
N'onques tant ne se pot estendre
Que la pume autant ne li fuie
Por çou que plus li face anvie.
En tel torment, en tel justice
Sont li plusor par covoitise
Qui ont a muis et a sestiers
Plus que ne lor seroit mestiers.
Trop a, qui rien n'onour ne sert.
Ja tant n'ara que noiens ert ;
N'a pas l'avoir qui l'enprisone,
Mais cil qui le despent et done :
Cil l'a et si le doit avoir,
Amis   et   honour   et avoir. »
Ensi li rois reprent et blasme
Covoitise, et sovent se pasme
Por sa feme et por ses enfans ;
Tant est iriés, tant est dolans
Qu'il ne puet en nul liu ester ;
Ne set u se puisse arester,
Car ses deus le va demenant
L'une eure arriere, l'autre avant,
Et quanqu'il fet trestout li grieve ;
Or s'est assis, or se relieve,
Or entre el bos, or s'en revient :
Ensi toute jor se contient ;
Ne la nuit pas ne se rapaise,
Que n'a place u repos li plaise ;
De nule part ne puet veoir,
Or veut aler, or veut seoir,
Or veut aler, or veut venir.
Ne se set en coi contenir ;
Mais tant par aventure ala
Que sus, que jus, que cha, que la,
Qu'il retrova un grant moncel
De marceans en un prael,
Qui mangoient sor blankes napes ;
Tables orent fait de lor capes
Et de lor sas et de lor males.
Li rois, de doel et de fain pales,
Vint la u les vit amassés ;
Mais moult li venist mix assés
Que sor kiens se fust enbatus :
Tres bien i dut estre batus.
Ne por quant les a salués.
Cil escrïent : « Tués, tués
Ce vif diable, ce larron ;
Ja n'i ait espargnié baston
Qu'il n'en soit batus et roisciés ;
Et bras et gambes li froissiés ;
Et de vos ne se puist estordre !
Cis est, je cuic, maistres de l'ordre
Des omecides, des murdriers,
Abes en est u ceneliers ;
C'est cil qui tous les autres guie,
Nostre or et nostre argent espie ;
S'a nous se pooit assambler,
Tost le nos cuideroit embler.
Or, tost a lui ! » Et garçon sailent,
Li rois n'a talent qu'il le baillent,
Ains s'en fuit, ne vaut arester,
Quanque pié le porent porter ;
Ne puis vers aus ne retorna
Dusqu'al matin qu'il ajorna.
Au matin, quant fu ajorné
Et il furent tot atorné,
Qu'il n'i ot mais que del movoir,
Li rois, por amor Dieu le voir,
Lor ciet as piés et si lor prie
Qu'il le mecent en lor navie ;
Tant lor prie que il l'otroient ;
Por l'amor Dieu en cui il croient
L'ont dedens lor nef receü.
Maintenant sont del port meü,
S'ont tant par haute mer alé
Que port ont pris a sauveté,
Si sont en Galvaide venu.
La a por serjant retenu
Le roi uns borgois assasés,
Qui n'estoit pas jüere as dés.
Li borgois vaut son non savoir ;



                            :
Il dist qu'il en dira le voir ;
Mais il li dist commencement
De son non, molt covertement
Li dist, et le fin li reoigne
« Sire, fait il, il m'est besoigne
Que voir vos die, et je vos di :
On m'apele en ma terre Gui.
–   Or me di, Gui, que ses tu faire ?
Saras tu l'eve del puc traire,
Et mes anguilles escorcier ?
Saras tu mes cevax torcier ?
Saras tu mes oisiax larder ?
Saras tu me maison garder ?
Se tu le ses bien faire nete
Et tu ses mener me carete,
Dont deserviras tu moult bien
Cou que jou te donrai del mien.
–   Sire, fait Guis, je ne refus
Tout çou a faire et encor plus ;
Ja de faire vostre servisce
Ne troverés en moi faintise. »
En liu de garçon sert li rois
Moult volentiers chiés le borgois,
Ne ja par lui n'ert refusee
Cose qui li soit conmandee :
Tot fait sans ire et sans rancune ;
Ne refuse cose nesune,
Ja n'ert si vix ne si despite.
Se nus le laidenge n'afite,
Ja por afit ne por laidenges
N'ert de lui servir plus estranges ;
Ains s'encline et si le descauce :
Qui s'umelie, si s'essauce,
Ce dist on, et s'est vérités,
Moult essauce home humelités
Et moult l'oneure et moult l'alieve.
Li rois par son service akieve
Tant qu'il est sires del ostel.
N'i a ne pain ne vin ne el
Qui par son conmandement n'aille,
Et li borgois ses cles li baille,
Si fait del tot a son plaisir.
Mais or me voel del roi taisir,
Car drois est que jou vos redie
De la roïne et de sa vie.

Li marceant qui l'en menerent
Dusques Surclin ne s'aresterent ;
La prisent port, la sont remés,
La fu aancree la nes,
Tant que la dame releva.
Lors mut noise et tençons leva
Entre les marceans por li,
K'a cascon plot et abeli
Tant que cascons le vaut avoir
U fust par force u par avoir ;
Mais nus d'aus ne sot raison dire
Por coi il voelle estre plus sire ;
S'est entr'aus li tençons montee
Tant que la cose fu contee
Devant le signor del païs
Qui ot a non Gleolaïs.
N'estoit ne rois, ne dus, ne cuens,
Mais chevaliers estoit moult buens ;
Onques miudres ne fu Rollans.
Or estoit si vix et crollans
Que de lui n'estoit mais parole,
Car del tot destruit et afole
Biauté d'ome et force et proece
Ancïenneté et viellece.
Quant Gleolaïs sot l'afaire,
Entr'aus ala concorde faire
Tel que tos ygaus les en fist :
N'i orent nient ne cis ne cist.
Por çou ne furent mie cuite :
Le millor part, le plus eslite
De lor avoir en fist porter,
Et la roïne en fist mener
En ses cambres avoec sa feme.
Vix estoit li sire et li dame.
Et la roïne estoit moult bele
Et honteuse conme pucele ;
Si le torna en grant cierté
La dame por sa simpleté ;
Por çou que bele estoit et sage,
Le rama molt en son corage
 Gleolaïs, et s'en cela,
 Si c'onques ne l'en apela
 Tant con il furent, ce me samble,
 Entre lui et sa feme ensamble.
 Li dame morut ains que cil.
 Cil remest sans fille et sans fil,
 Que nul enfant n'orent eü ;
 Or croit que bien li soit keü,
 C'a feme vaura celi prendre
 A cui moult li plaisoit entendre ;
 Et lonc tans pensé i avoit
 Sauf çou que dit ne li avoit.
Ne li ert plus l'amors celee :
A consel l'en a apelee
 Gleolaïs et se li prie
Qu'ele soit sa feme et s'amie ;
Tos les jors que il sera vis
Sera ses drus et ses amis:
« Dame,
          fait il, je vos otroi
Tote ma terre cuite et moi ;
Ma terre ert vostre plus que moie,
Ja après moi n'en perdrés roie,
Car jou n'ai oir après me mort
Qui vos en puisse faire tort.
Ja, puis qu'ele vos ert livree
Et de ma gent asseüree,
N'ert hom nes qui calenge i mece.
Je ne sai que plus vos promece ;
Mais, se vos plaist, veés moi chi
Vostre signor et vostre ami. »
La dame vers terre s'encline ;
Membre li qu'ele fu roïne,
Or seroit feme a un baron    :
Trop aroit avillié son non.
Lors'pense que pora respondre,
C'ains se laira bruller ou tondre
Que ja mais en cele maniere,
Ne por force ne por proiere,
Ne por terre ne por avoir,
Voelle ami ne signor avoir,
Se le sien meïsme nen a.
Ne set se ja mais le rara,
Qu'el ne le cuide ne ne pense ;
Mais or fera moult de deffense :
« Biaus sire,
              fait ele, or entent
Un petitet moult doucement   :
Que Diex tes proieres entende
Et merite del bien te rende
Que tu m'as fait en ta maison !
Biaus sire, or esgardés raison,
D'une garce, d'une vilaine
S'on en doit faire castelaine.
Tu es uns barons castelains,
Et mes peres fu uns vilains ;
Et je sui tant sote et caitive
Que peciés est que je sui vive.
De me vie est ne prex ne joies,
Et, se tu veus, le voir en oies,
Mais que ço soit cose celee.
Sire, je fui none vouee,
Puis issi hors de m'abeïe,
Si menai moult desloial vie ;
Par terre fis ma destinee
Vix et conmune abandonee,
Que nus n'en aloit refusés.
Mais, por Dieu ! ne m'en encusés
Se me confesse vos ai dite.
Garce sui vix et sui despite ;
Ne doi avoir si haut signor.
Et si a encor moult grignor
Ocoison, se l'osoie dire ;
 Mais ceste vos doit bien souffire.
–   Amie, donc vos en taisiés,
 Et saciés que tant me plaisiés,
 Que por biauté ne por savoir,
 Que jou vos voel a feme avoir.
 Ja, por cose que fait aiés
 Dusques ci, ne vos esmaiés ;
 Car jou resui moult entekiés
 De folies et de pekiés.
 Moult ai fait de ma volenté.
 Por pekié ne por parenté
 Ne lairai que jou ne vos prenge.
 Ne savés vos que la castenge
 Douce, plaisans, ist de le boisse
Aspre, poignans, de grant angoisse ?
Je ne sai qui fu vostre peres ;
Mais s'il fust rois u empereres,
Ne porrïés vos mix valoir.
On ne puet pas connoistre al oir,
Maintes fois, qui li peres fu.
Maint mauvais sont de bons issu,
Et des mauvais rissent li boen.
Douce amie, vois ci le toen,
Et tu soies me douce suer.
Je sui tous tiens de si boin cuer
Qu'il n'i a plus de la matiere.
Ja por çou ne t'arai mains ciere ;
K'onor i a qui se castie
De mauvaistié et de folie ;
Et cil en doit avoir grant honte
Qui ne se castie ne donte :
Castïee t'es e dontee,
Or si t'a Diex si haut montee
Qu'il veut que tu soies m'espouse.   »
Des larmes de ses iex arouse
La roïne toute sa face,
Ne set que dire ne que face ;
Mais s'or ne le puet engignier,
Apartenir ne relignier
Ne doit a maniere de fame.
Bel   li seroit qu'ele fust dame
De le terre, coi c'avenist,
Ensi c'aprés lui le tenist,
Que ja estoit kenus et vix ;
Et, d'autre part, revauroit mix
Estre arse et a cevax traite
Que de son cors li eüst faite
Carnelment nule conpagnie.
L'un veut et l'autre ne veut mie.
Le terre veut, de lui n'a cure ;
Et ne por quant si l'asseüre,
Mais que un an respit li doigne
(Tant com ele puet le proloigne)
Et dedens l'an asseürer
Li face se terre et jurer ;
Et dist, por çou k'ains li otroit
Cil qui tant l'aime que il croit
Quanqu'ele li fait entendant :
«
  Biau sire, por çou vos demant
Dusqu'a un an terme et respit ;
Que conmandé me fu et dit,
 La u jou ving a repentance,
 Que trois ans fuisse en penitance,
 Et tel penitance fesisse
 Que conpaignie ne presisse
 Dusqu'a trois ans a nesun home :
 Sire, l'apostoles de Rome
Tel penitance m'encharja.
Ne toucherés a ma char ja,
Ains sera tous passés cius ans,
Si vos en amerai dis tans.
Deus ans me sui ensi tenue
Et sui el troisime venue,
Et tant que cis ans ert passés
Me poés vos atendre assés.
Ne por quant, a ma volenté,
Se Diex ne m'en seüst mau gré
Et m'ame n'en fust encombree,
M'euissiés vos ja esposee.
Mais jou sui fole qui vos croi !
Vos vos gabés, je croi, de moi.
Gabés me vos ? Ne me celés ;
Ja a gas ne m'en aparlés,
Que n'en feriés mie aloser
D'une fole garce gaber.
–   Ha ! fait il, bele douce amie,
Por Dieu, ne vos despisiés mie,
Ne çou ne recuidiés vos pas
Que rien vos aie dit a gas.
Si est a certes cius afaires,
Que bien sarés, dusqu'a ne waires,
Se je vos ai gabee u non.
–  Sire, donc me donés le don
Del respit que jou vos demant,
Que ne porroit estre autremant. »
Cil li respont : « Jou le vos doing ;
Mais saciés bien que jou n'ai soing
De respiter le mariage. »
Et cele dist, qui moult fu sage :
« Biau sire, soit,
                    puis qu'il vos siet,
Mais que del sourplus ne vos griet. »
Tout maintenant, sanz respit querre,
Mande cil par toute sa terre
Que feme a juree et plevie,
Si veut qu'onoree et servie
Soit de tous ; et qui n'i sera
A ses noeces que il fera,
Qui preudom Il chevaliers soit,
Semonre le fera de droit.
Tot maintenant a court asamblent
Tel gent qui moult mal s'entresamblent,
Chevalier, serjant, jougleour,
Et fauconier et veneour,
Gent d'ordre, canoine demaine.
Devant tous Gratiiene amaine
Cil qui espousee l'avoit.
Nus ne l'esgarde ne ne voit
Qui ne die : « N'est mie sote
Ceste ; mais mesire rasote :
Certes, s'onques feme connui,
Prent le terre, ne mie lui ;
Et il prent li trestoute seule,
Qu'ele a plaine et blance le geule,
Le vis cler et la color fresche
Qui le cuer mon signor aesche ;
Si l'a espris et atisié
Que bien l'a a son oes peschié.
 Mais mesire a mal oiselé ;
 Qui li a en consel doné
 Que il presist ceste chetive ?
 Elle devenra moult jolive
 Et moult noble et moult despisans,
 Qu'ele n'a pas vint et sis ans ;
 Si vaura faire tos ses buens,
Et mesire avra pau des suens.
Ja mon signor, ce sai jou bien,
Ne prisera vaillant un chien
Que on a mort la u il est.
Cui caut, face çou que li plest.
Que jou ne cuic, tant est il vix,
Que il voie un an de ses iex. »
Ensi li un entr'aus parolent :
Li autre dansent et carolent ;
S'est li joie el palais meüe,
Et cix a après recheue
Sa feme des mains un abé :
S'i ot moult ris et moult gabé,
Que tot par gas et par visees
Furent les noeces devisees.
Mais es noeces ot joie moult.
Toute li cours fremist et bout ;
Toute nuit dansent et envoisent ;
Et saciés que ne s'entradoisent,
Le nuit, la dame ne li sire ;
N'onques, a le verite dire,
Li uns a l'autre n'adesa :
Celi plot et celui pesa.
Mais ains que les gens départissent,
Vaut cil que feauté fesissent
Tout a la dame, et il li firent,
Puis que sa volenté i virent ;
Tout li ont faite feauté
Et jurerent que loiauté,
Toute sa vie, li feront,
Et, se li plaist, moult l'ameront.
Ele le vaut, si s'en pena ;
Si sagement se demena
Et si doucement se contint
Que a tous amer le covint ;
Par se douçor, par se francise
A si l'amor de tous conquise
K'a faire cose que li plaise
Crie cascuns k'en lui est aise :
Ne cuident ja venir a tans
Tout qui miex mix sont desirans
De li servir et honorer.
Mais or ne voel plus demorer
En ces paroles u jou sui.
Conté vos ai tant con je dui
De la roïne a ceste fois ;
Des deus enfans est ore drois
Que vos saciés que il devinrent.
Droit en Catenaise port tinrent
Li marceant qui les nourirent.
La u moustier porter les firent,
Si furent crestiien novel.
L'un fisent apeler Lovel :
Por le leu Lovel le clamerent
Que en mi le voie troverent
Qui l'en portoit par mi les rains ;
Ensi fu li leus ses parains.
L'autre fisent Marin clamer
 Por çou qu'il fu trovés en mer.
 Quant li enfant bautisié furent,
 Tant amenderent et tant crurent,
 Et quant vint au cief de dis ans,
 N'ot el monde si biax enfans,
 Ne plus cortois, ne plus haitiés,
 C'apris les ot et afaitiés
 Une nature qui tant vaut
 Que por noreture ne faut.
 Nature est tex c'onques ne fause.
 Tous jors porte avoec li se sause ;
 Mais l'une est douce, l'autre amere,
 Li une est torble, l'autre clere,
 Li une est viés, l'autre novele ;
 En l'une a girofle et canele
 Et cardemome et nois muscades,
 S'est de jus de pume grenate
 Avoec fin bausme destempree ;
Et l'aurre est si mal atempree
Qu'il n'i a ne cire ne miel ;
D'escamonie est et de fiel
Et de venin et de toscique.
Par nule raison de fisique
Ne puet garir ne respasser
Cui nature le fait user.
Tex com li nature est en l'ome,
Tex est li hom, çou est la some.
Nature donc a si grant fais
Qu'ele fet u buen u mauvais.
Se nature peüst cangier,
Li enfant, qui sont el dangier
As deus vilains qui les norissent,
Tant en vilonie pourissent,
Vilain fuissent, se noureture
Se peüst combattre a nature ;
Mais nature a si boine orine,
Si les aprent et endoctrine
Qu'il ne daignent mauvaisté faire ;
Ne pueent as vilains retraire
Por noreture qu'il en aient ;
A lor gentillece retraient,
Si s'aficent par aus meïsmes ;
Par nature ont toutes les limes
Dont il se levent et escurent.
Onques de mauvaistié ne burent
Qui peüst en lor cuers grener
Ne reprendre ne rachiner,
Que moult tost l'en orent trencie
Et escirpee et esrachie.
Mais de çou moult bien lor caï
K'en un vignet furent nori,
Si se connurent des enfance.
Mais n'i ot autre connissance,
Ne sorent que il fuissent frere ;
Por voir cuidoient que lor pere
                            ;
Fuissent cil la u il manoient
De cose nule ne cuidoient
Li uns a l'autre apartenir ;
Mais moult lor plaisoit a tenir
Tot adés compaignie ensamble ;
Si disoit on : « Et ne resamble
Cis enfes moult celui de la ?
Esgardés quels caviax cix a,
Se cix nes a tos autretés,
Et autex iex et autel nes,
Autel bouce et autel menton ?
Il sont tot doi d'une façon ;
Et lor parole est si tote une
Que, se par lui oiiés cascune,
Mais les enfans ne veïssiés,
Que ne cuidiés et creïssiés,
Quant oïs les ariés andeus,
Que n'aroit parlé que uns seus ;
Et de si grant amor s'entraiment
Por poi frere ne s'entreclaiment :
De tex enfans est çou mervelle ;
Et li uns a l'autre conselle,
Ne des autres enfans n'ont cure ;
Je cuic qu'il lor vient par nature,
Et si croi que il les desdaignent,
K'avoec aus nul n'en acompaignent.
Honie soit tote me gorge
S'il furent onques de le forge
Dant Gonselin ne dant Foukier !
Et s'a cascuns le sien moult cier ;
Moult les ont ciers, si ont grant droit,
Car il sont moult bel et adroit ;
Bien sanlent jumel, si sont il,
Et qu'il soient franc et gentil. »
Ensi des deus enfans devinent
Li auquant, qui bien lor destinent,
Et dïent : « Por voir cist enfant
Ne resamblent ne tant ne quant
Dant Foukier ne dant Gosselin
Ne que li vespres le matin. »
Mais coi qu'il en voisent disant,
Li marceant vont devisant
Quel mestier lor feront aprendre :
Mix saront acater et vendre
Se il sevent aucun mestier.
Dans Gosselins a peletier
Veut Lovel metre, et si li dist ;
Mais cil forment s'en escondist.
Et jure que ja n'i ira
Se Marins ses compains n'i va.
Et de ceste meïsme cose
Retence dans Foukiers et cose
Marin ; mais por rien qui aviegne
Dist que ja n'ira en escriene
Se Loviax ne va avoec lui.
Ensi li enfant ambedui
Se deffendent : et li vilain,
Qui moult se travaillent en vain,
Contre terre andeus les abatent,
E des piés et des puins les batent,
Cascuns le sien a son ostel.
Ainc li enfant ne furent tel
Que braire osaissent ne crïer.
On ne se doit mie fïer
En vilain, puis que il s'aorse,
Nient plus que en ours u en ourse :
Vilains iriés est vis maufés.
Tant s'est dans Fokiers escaufés
Vers Marin, qui vers lui s'orgoelle
Ne ne veut faire riens qu'il voelle,
Qu'il l'apela garçon frarin,
Qu'il le trova sor le cemin
Por çou c'une garce remese
El viés pan d'une cote esrese
L'ot mis sor mer, a la veüe
D'une forest de Gernemue    ;
Si fu en un batel trovés.
Or s'est li vilains esprovés,
Or avés le sause trovee
Qui est faite d'escamonee.
Langue de vilain soit honie,
Et sa nature Diex maudie
Honis soit ses cuers et sa bouce !

Quant Marins ot qui li reproce,
Moult ot grant honte et grant angoisse ;
Et li vilains le bat et froisse
Comme fel et de pute afaire,
Et par anui et par contraire
Ceurt a se huce, si a pris
Le pan que il avoit jus mis,
Se li aporte et se li rent.
Marins moult volentiers le prent,
Si l'a sous sa cape bouté,
Trestout estroit envolepé,
Car afublé avoit se cape,
Que plus tost de lui puet escape.
Par le maistre huis s'en va fuiant,
Ses iex et sa face escurant
Des larmes que plorees ot ;
Mais de Lovel mie ne sot,
Son boin ami, son compaignon
Que batu ot com un   waignon
Dans Gonsselins et traïné
Et meesmement ramposné
Del pis que dire li savoit :
Si com au leu tolu l'avoit,
Et si com il estoit loiiés
En un pan d'une cote viés.
Li vilains tot li reproca,
Si que cil qui male bouce a
Et dit et fait au pis qu'il puet
Si com de nature li muet ;
Et ne por quant de tant bien fist,
Sauf çou que garde ne s'en prist
Ne bien faire n'i entendi,
Que a l'enfant le pan rendi
U envolepé le trova.
Ensi mal et bien se prova :
Mal fist selonc s'entention,
Qu'il n'i entendi se mal non,
Et bien, por çou que l'enfant pleut.
Ensi fist bien, et si nel seut.
Et Loviax, qui si fort ploroit
Que tos jusc'au menton estoit
De larmes de ses iex moilliés,
S'est devant lui agenoillés ;
Si li dist en plorant : « Biau sire,
Nouri m'avés, Diex le vos mire !
Moult doucement dusques en ci :
Or vos pri, le vostre merci,
Car il m'estuet que jou m'en aille,
Vos pri k'a ceste desevraille
Me donés congié sans courous    ;
Car certes, je sui vostre tous,
Sui et serai, et sel doi estre.
On ne doit pas haïr son maistre
Ne despire ne desdaignier,
S'il le bat por lui enseignier ;
Et mauvaise nature proeve
Li hom, qui en autre bien troeve
Et mainte fois li a bien fait,
Se il le pert por un mesfait.
Vos, qui tant m'aviés fait de bien,
De ço ne me deviés vos rien,
S'il ne vos venist de francise ;
S'avés en moi tel paine mise
Que vos, si com je sai or primes,
M'avés rendu a moi meïsmes :
Donc ai jou le vie par vous,
Que tolue m'eüst li lous
Quant vos me tolistes a lui.
Çou que jou vif et que jou sui,
Sui jou par vos, tres bien l'otroi,
Puis que tant aves fait por moi
Que m'ostastes de tel peril.
Nel peüst faire por son fil
Nus peres, tant me fust verais.
Or me poise que je vos lais ;
Mais saciés bien que toute voie
Serai jou vostres u que je soie ;
Que plus doit on celui amer
Sor cui on ne peut nient clamer
Que celui sor cui on a droit,
Quant cil sert plus qui nient ne doit.   »
Quant li vilains ot et entent
Que li enfes si doucement
Connoist les biens qu'il li a fais,
Se li dist : « Or soiés en pais,
Biax fix, que je vos ai menti.
Lués maintenant me repenti
Que jou euc le mençoigne dite ;
Mais bien me devés clamer cuite
Por çou que jou estoie iriés.
Vos n'en estes point empiriés
De cose que dite vous aie,
Car cols de lange ne fait plaie.
Soiés en pais, si remanés
Entour moi,       et si aprenés
A gaaignier si com jou fis.
Qui rices est moult troeve amis ;
Et si est moult vix qui nient n'a,
Ja nus ne li apartenra,
Ne ne l'aime ne ne le prise.
Se tu vas en autrui servise
Et tu es povres, trestout cil
Qui te verront te tenront   vil ;
Que sage povre, hui est li jors,
Tient on por fol en totes cors,
Et rice fol tient on a sage ;
Ensi l'ont mais tot en usage :
Por çou te loc jou et commant
C'onques ne t'en caille comment
Tu puisses avoir assanler,
Se tu veus sages resanler. »
De tout çou n'a li enfes cure ;
N'a soing de prester a usure,
Que se nature li caloigne :
« Sire, fait il, or soit mençoigne
Ou verités çou que vos dites,
Drois est que vos en soiés cuites :
Ja mau gré ne vos en sarai.
Mais saciés bien, u jou arai
Congié de vos sans plus atendre,
U j'en ira sans congié prendre ;
En larecin u en enblee
 M'en irai une matinee,
Se vos congié ne me donés.
–  Biax dous fils, dont vos remanés
Anuit mais dusqu'a le matin.
–De N'ai que faire de cel latin,
    ceste priiere n'ai soing ;
Encor iroie ancui moult loing,
Se j'estoie de ci tornés.
–  N'es mie encor bien atornés,
N'aparilliés a mon talant.
–  Vos alés de noient parlant,
Qu'il ne me faut rien, que jou sace.
–  Si fait : unes hueses de vace
Et esperons et cape a pluiue
Te donrai je (mes mout m'enuie),
Un ronchi et un palefroi :
Donc arai plus perdu en toi !
–  Ha ! sire, Diex vos en deffenge,
Et me doinst pooir que vos renge
Le guerredon ains que jou muire ! »
Cil li done une cape buire,
Dont li enfes se fist moult liés,
Uns housiax et esperons viés ;
Puis li fist deus roncis ferrans,
Grans et isniaus et bien errans,
Enseler et metre les frains ;
Un garçon, qui ot non Rodains,
Li ot doné a escuier ;
Çou ne li dut pas anuiier ;
Non fist il, mais ançois li plot.
Loviax arc et saietes ot,
Si commande a prendre au garçon
Ses saietes et son arçon.
Cil prent les saietes et l'arc.
Deniers dusqu'a vaillant un marc
Lor a dans Gonselins prestes,
Et si lor dist : « Ja n'arestés
En liu, ce vos los et enseng,
Se vos n'i veés vo gaeng ;
Mais a moi vos en retornés. »

Or est Loviax bien atornés,
Si prent congié et si s'en torne ;
Mais a moult grant anui li torne
Quant au partir Marin ne voit.
En la vile cuide qu'il soit,
Si com Marins cuidoit de lui ;
Une cose cuident andui,
Un cuidier ambedui avoient,
Car l'aventure ne savoient
Qui a aus deus ert avenue.
Une voie ont andoi tenue ;
Et Loviax, qui ert a cheval,
A tant alé k'au pié d'un val
A devant lui Marin veü.
Por çou ne l'a pas conneü
Que de lui garde ne se done ;
Ne por quant broce et esperone
Son cheval contreval le coste,
Si qu'il li fait selonc le coste
Le sanc salir por mix aler.
Marins voit Lovel avaler
Et Rodain, qui le siut aprés,
Car quanqu'il puet le suit de près ;
Grant mervelle a quel gent ce sont ;
Mais por çou que si poignant vont,
Crient que por lui mal faire viegnent
U por çou que il le retiegnent
Et k'arrier le voellent mener
Il pense qu'il l'estuet pener
                              :
De fuïr au plus qu'il porra ;
S'il puet dusc'au recet corra,
C'une forest devant lui voit :
S'ançois d'aus venir i pooit,
A tos jors mais perdu l'aroient ;
Ja mais noveles n'en saroient,
Qu'il ert moult petis et menus ;
Se as buissons estoit venus,
Si bien dedens se muceroit
Que ja mais trovés ne seroit.
Ensi Marins, qui ne se garde,
Veut son mal querre ; se li tarde
K'en le forest se soit tapis.
S'il eüst emblés les tapis
N'i peüst il venir plus tost,
U se il veïst le provost
Venir qui prendre le vausist.
Mais Loviax sor tel ronci sist
K'en molt peu d'eure l'a ataint.
Marins le voit, tot en a taint
Le vis de honte, que il doute
Qu'il sace le verité toute
Por coi il s'en estoit fuïs.
Et Loviax s'est tos resjoïs
Quant vit que c'estoit ses compains.
Du tost descendre ne s'est fains,
Ains saut a terre, si le baise
Et dist : « Compains, a grant mesaise
En aloie, or endroit, me voie
Quant avoec moi ne vos avoie ;
Car je cuidoie, par saint Pere,
Que vos fuissiés ciés vostre pere.
Or me dites, biax amis ciers,
Vostre peres, sire Foukiers,
Enn'est il a vos coureciés ? «
Lors a Marins les iex dreciés,
Que vers terre clinés avoit.
Quant il oï qu'il ne savoit
De s'aventure nule cose,
Tout le voir dire ne li ose
Por çou qu'il crient avoir grant honte,
Fors que tant li dist et raconte
Qu'il l'avoit batu et cacié
De sa maison, et manecié
Andeus les iex du cief a traire,
Et s'en voloit peletier faire.
«
  Peletier ? Que ja Diex n'en rie !
Chi a male peleterie,
Amis, par le foi que vos doi !
Autel voloit faire de moi
Mes peres, sire Gonsselins ;
Ne sai, putois u sebelins
Me voloit faire conreer.
Por çou que jou l'osai veer
Me bati si que jou m'en doel ;
Et ne por quant, si com je voel
M'en sui jou par mon gré tornés,
Si vestus et si atornés ;
Et s'avoeques moi vos eüsse,
U se devant moi vos seüsse,
Nule cose ne me fausist.
–  Certes, rien ne m'i recausist
Del courouc mon pere granment
Se jou de vos tant seulement
Cuidaisse compaignie avoir.
Mais or feroit molt boin savoir
 Quel part nos devons ceminer.
–   Amis, jou nel sai deviner,
 Se aventure ne nos maine.
Nos avons a ceste semaine
A despendre deniers assés.
Ja ains n'arons set jors passés
Que aventure nos venra
De signor qui nos retenra ;
C'a çou ne poons nos falir. »
A tant voient un dain salir
Jovene, petit, hors d'une haie.
Marins dist Lovel que il traie
«
  Si ferai jou, fait il, sans faille. »
Rodains ses escuiers li baille
Une saiete et l'arc tendu.
Li dains a le cop atendu,
Qui pasturoit en une avainne.
Loviax droit en le maistre vaine
Del cuer le fiert, et li dains brait.
Marins del cop grant joie fait,
Li dains ciet mors sans pasmison.
Li enfant vers lor venison
Vont si courant que tot s'espoussent,
Sor un de lor roncis le troussent ;
Puis s'ont a grant joie monté
Et font Rodain tant de bonté
Que li uns derrier lui le porte.
Loviax a son arc se deporte
Par le bos sovent et menu  ;
S'ont tant alé qu'il sont venu
Au riu d'une clere fontaine,
Dont l'iaue estoit et clere et saine ;
Et li bos ert entour molt biax
Et l'erbe verde et li ruissiax
Couroit tos par fine gravele,
Qui estoit plus luisans et bele
Que n'est fins argens esmerés.
Une loge voient dalés,
Qui estoit faite de novel ;
La entre Marins et Lovel,
S'ont aresté et descendu ;
En le loge voient pendu
Un moienel a une perce.
Marins par tot quiert et encerque ;
Mais n'i troeve nule autre cose.
Li loge estoit de rains bien close
Et bien coverte por le pluie.
As deus enfans mie n'anuie
Ne li fontaine ne li loge.
Li uns des enfans dist : « Ce lo ge
Que nos prendons ci no ostel.
Rodains et pain et fu et sel
Ira a une vile querre,
Qui set le païs et la terre.
–  G'irai, fait il, moult volentiers.
Chi est li voie et li sentiers
Qui va droit a une abeïe
U j'arai secours et aïe
De pain et de sel et de vin,
Si com jou pens et adevin.
–  Va, Dix te doinst bien deviner !
Cil s'en va, qui ne quiert finer
                                        »


Tant k'a la porte as moines vient ;
                  i
Trestout çou que li covient
A demandé, et on li carge ;
Molt trova le cenelier large,
Que riens nee ne li vea,
Rodains nule rien n'oblia :
Del vin emporte plaine buire
Et fu por le venison cuire,
Et pain et sel son giron plain.
Ja orent escorcié le dain
Li enfant et fait lor lardés,
Quant li uns d'aus s'est regardés,
Si voit venir celui courant
Qui n'aloit pas en demourant.
Tot maintenant que il le voient,
Encontre lui courant venoient,
Se li escrient bien vignant ;
Ne ne vont mie desdaignant
A destrosser ne a reçoivre
Le vin qu'il lor aporte a boivre,
Le pain et le sel et le feu.
Tot troi furent serjant et keu
De lor venison atorner,
Et moult lor plot a sejorner
En le forest, s'eussent tans.
Mais ains que de maingier fust tans,
Vint a la loge uns forestiers
Cui li baillie et li mestiers
Estoit de le forest garder.
N'i osoit traire ne berser
Nus, tant fust rices ne poissans,
Ne estraignes ne connissans.
Quant cil dedens se loge troeve,
Qu'il avoit faite toute noeve,
Les enfans, moult fu correciés :
Contre lui s'est Loviaus dreciés
Et Marins, si l'ont salué ;
Caut le virent et tressué
D'ire et de maltalent qu'il ot.
A lor salu ne respont mot,
Ains lor dist : « Pris estes a mort ;
Arivé estes a mal port,
Par celi Dieu en cui je croi !
Je vos menrai devant le roi ;
Si vos fera pendre u desfaire,
Les puins col per u les iex traire,
Por son dain que vos avés pris. »
Loviax respont : « Biax dous amis,
De çou nos puet bien Diex deffendre.
Cose por coi nos doions pendre
N'avons nos mie fait, je cuit.
Or nos donés trives anuit,
Et demain, lués que jors sera,
Irons nos la u vos plaira.
Por pais et por trives avoir
Vos donrons nos tot no avoir.
Vaillant un marc d'argent avons :
S'il vos plaist, si le vos donrons.
Or le prendés vostre merci,
Car n'avons plus n'ailleurs ne ci.
Se plus vos peüssons doner,
Ja n'en esteüst sermoner. »
Cil respont : « Et jou le vos doing ;
Mais l'argent me metés el poing :
Lors ert bien la trive fremee. «
Rodains ot la borse fremee,
Si le traist hors et deslia ;
Tous les deniers donés li a ;
Et cil moult volentiers les baille
 Qui de covoitise baaille,
 Puis lor a dit : « Je vos otroi ;
 N'avés hui mais garde de moi. »
 Or sont asseür li enfant,
 Toute nuit fisent joie grant,
 Et mangierent assés et burent ;
 Sor lor peniax a terre jurent,
 Que estrain ne fuerre n'i ot.
 Li forestiers, plus tost qu'il pot
 Le jor veoir, les esvilla ;
 Et Rodains lor aparilla
 Les cevax u monter les fist.
 Devant a la voie se mist
Li forestiers (bien la savoit,
Car sovent alés i estoit),
 S'ont si lor cemin droit tenu
 Que de haut vespre sont venu
Devant le roi de Catanasse.
Tot troi le saluent a masse ;
Et li forestiers li connut
Le voir, que dire li estut :
« Sire, fait il, ier traversèrent
Par mi le bos et si berserent
Un des dains de vostre forest
Cist enfant, dont je vos revest ;
Por çou les vos ai amenés.
S'il vos plaist, justice en prendés
Mais on ne doit, en nule guise,
                                      ;
De tels enfans prendre justice,
Et saciés que ja nes presisse
Se envers vos ne mespresisse
Et de foi et de sairement ;
Por çou les pris tant seulement
Que de mon sairement m'acuit. »
Li rois respont : « Assés as dit,
Et bien as fait çou que tu dois.
Les enfans voi biax et adrois,
Ses voel a ma cort retenir.
Grans biens lor en porra venir,
S'il sont ne sage ne cortois. »
Loviax respont : « Biau sire rois,
Autre cose querre n'alomes,
Vostre merchi ; moult lié en somes,
Quant vos nos avés receüs.
–   Enfes, fait il, bien es venus,
Tu et tes freres avoec toi.
Frere estes vos, si com je croi. »
Loviax respont : « Par Dieu ! biau sire,
Ne di mie por vos desdire,
S'en trai lui meïsme a garant ;
Ne somes frere ne parant,
–   Taisiés, fait li rois ; ne puet estre :
Ains doi enfant ne porent estre
Si sanlables de totes coses.
Frere estes ; mais dire ne l'oses.
Cui caut, soiiés vos frere u non,
Di moi comment vos avés non.
–   Sire, fait il, nel quier celer ;
Lovel me doit on apeler.
Mon compaingnon, que jou moult aim,
Par son droit non Marin le claim.    »
Li rois nient plus ne lor demande.
Mais a un sien serjant commande
Que des enfans garde se prenge,
Des chiens et d'osiax lor aprenge,
Ses maint en bos et en riviere.
Et cil trestoute la maniere
Des chiens et d'oisiax lor aprist.
Li rois en tel cierté les prist,
Por çou que preus les vit et sages,
Qu'il avoient a sa court gages
Si ricement com aus plaisoit ;
Cevax et reubes lor faisoit
Soignier tant com il en voloient,
Et avoec lui el bos aloient,
Et tant lor plaist a converser
En bos por traire et por berser
Que ja partir ne s'en queroient ;
Les cers et les bisses queroient
Et les autres bestes del bois.
Des enfans au roi m'en revois,
Que ciés le borgois vos laissai.
Des enfans tant conté vos ai
Que plus dire ne vos en doi.
Si recommencerons del roi
Que li borgois a si prové
 Que loial home l'a trové.
S'a si en gages sa maison
Qu'il ne rent conte ne raison
De nule rien que il despenge.
Ja ne quiert que conte l'en renge
Li borgois, qui moult le creoit
Por çou que loial le veoit ;
Mais un jor a consel le traist
Et si li dist : « Gui, se toi plaist,
Jou te presterai volentiers
Trois cenz livres de mes deniers ;
Si va gaaignier et aquerre
En Flandres u en Engleterre,
U en Provence u en Gascoigne.
Se tu ses faire ta besoigne
A Bar, a Provins u a Troies,
Ne puet estre rices ne soies ;
Et jou n'i quierc ja part avoir,
Mais que jou raie mon avoir,
Et tiens soit trestous li gaains
De povreté est lais mehains,
Et tu en es moult mehaigniés.
Se tu avoies gaaigniés
Vaillant deus cenz mars de conquest,
Ne prendroie jou nul aquest. »
Li rois respont : « Vostre merci !
Mien voel, arïemes ja ci
Tous les deniers aparilliés.
Puis que vos le me consilliés,
Vostre consel doi jou bien croire.
Ja ne perdrai marciés ne foire
La u jou puisse mais awan ;
Bien me connois en cordouan
Et en alun et en bresil
Et ausi gorges de woupil ;
Gaaignerai awan assés. »
Li borgois avoit amassés
Trestous les deniers li bailla ;
Et cil tantost s'aparilla
D'aler as marciés et as foires ;
En piaus de cas gaies et noires
A tous ses deniers emploiés ;
Si cerque festes et marciés,
Tant qu'assés plus i conquesta
Que li borgois ne li presta,
K'aventureus et bien cheans
Fu sor tous autres marcheans.
Quant li rois des festes revint,
A grant mervelle au borgois vint
Comment il ot tant conquesté,
Et si n'avoit gaires esté.
Si l'en a moult plus cier tenu
Por çou qu'il li fu avenu
Si bien de sa marceandise.
Assés l'en aime plus et prise,
Et plus l'oneure qu'il ne seut,
Et si li dist que il le veut
A ses deus fix acompaignier,
S'iront ensamble gaaignier.
Si fil iront ensamble lui,
Si le serviront ambesdui ;
Et dist que il lor baillera
Sa nef et qu'il lor cargera
Vaillant mil mars, voire trois mile,
S'iront au Pui et a Saint Gille :
De ceste premeraine voie
En Engleterre les envoie.
Car a Bristot, l'autre semaine,
Devoit estre la feste plaine.
La veut que premièrement aille
Sa nef, et ses deus fix li baille,
Si lor commande qu'il le croient
Et qu'il ja tant hardi ne soient
Que rien nule li contredïent.
Cil li creantent et afïent
Que il a son commandement
Se contenront outreement.
Tantost li rois, cui moult tart samble,
Et li fil au borgois ensamble
S'atornent d'aler a Bristot.
En la nef moult rice avoir ot.
Et li mers fu paisive et coie :
En la mer entrent a grant joie.
Dont Therfés le maistrise avoit,
Qui del govrenal moult savoit
Et de le mer et des estoiles.
As cordes traient sus les voiles,
Et la nes muet qui ront et fent
Les ondes par force de vent,
Si qu'il vinrent outre moult tost.
Li rois commande que on ost
Tout lor avoir hors de la nef
Et les cevax amblans souef ;
Car moult en i avoit de biax,
Souef amblans, fors et isniaus.
De la nef descargier se hastent,
Tout le jour i usent et wastent ;
A Bristot vinrent l'endemain.
La terre tenoit en sa main
Uns vallés, niés le roi Guillaume ;
Et le corone et le roiaume
Li avoit on por çou donné
E l'orent a roi coroné
Que n'i avoit plus procain oir,
Qui la terre deüst avoir.
En la vile li jovenes rois,
A grant compaignie d'Englois,
Estoit venus le jour devant
Que li rois Guillaumes si vant
D'autre part sa marceandise.
Moult le vent bien et moult le prise
A ciax qui a lui le bargaignent.
 De nule cose ne l'engaignent,
Car bien set de cascun avoir
Qu'il vaut et qu'il en puet avoir.
La u li rois mix entendoit
A son avoir que il vendoit,
Vit un vallet un cor tenir,
Sel commanda a lui venir ;
Et cil i vint au premier mot.
Li rois, qui son pensé ne sot,
Li demanda que il voloit
Faire del cor que il tenoit,
Et cil dist, quant l'ot entendu,
Qu'il le vauroit avoir vendu.
« Donc le me vent.   –   Moult volentiers.
–   Que veus te avoir ?  –  Cinc sols entiers.
–   Cinc sols ?–   Voire. –
Par tel convent que tu diras
                              Et tu les aras,

En quel liu li cors fu trovés.
–   Quant vos, sire, le me rouvés,
Je vos dirai comment je l'ai.
Il avint cose, et bien le sai,
Que li rois Guillaumes, mes sires,
Qui fut moult preudom, ch'os jou dire,
Fu si perdus, il et sa feme
Qui ot tesmoing de boine dame,
Que on ne sot qu'il se devinrent ;
Et serjant en lor maison prisent
A bandon quanqu'il i troverent ;
Trestoute la sale reuberent.
Et je fui ciés le roi nourris,
S'estoie a cel jor moult petis
Et moult enfes quant çou avint.
Nus ne me bouta ne retint.
S'alai tout autresi cerkant
Par le maison et revercant
Com li autre et li plus grant,
Si trovai le cor sor un banc
Si m'abassai et si le pris :
Ne sai se de rien i mespris ;
Mais bien l'ai jusqu'a chi gardé.
Or voel jou aler de part Dé
En pelerinage a Saint Gille ;
As povres par mi ceste ville
Donrai çou que j'aurai del cor,
Ja n'en ferai autre trésor. «
Et il li respont : « Bien feras,
Espoir encor preu i aras ;
Teus le te puet merir encore
Dont garde ne te dones ore. »
Tot maintenant li rois commande
A un serjant que il li rende
Les cinc sols, que deniers n'i faille ;
Et cil tot maintenant li baille,
Mais moult blasme au roi son marcié.
Et li vallés par le marcié
Va départant tos ses deniers,
La u il vit qu'il fu mestiers ;
Mais les gens qui lor signor voient
Que tos jors conneü avoient,
Si com par devant lui trespassent,
Si assamblent et si amassent
Por lui regarder a estal.
Tote jor devant son estal
 S'assamblent por lui regarder.
Et si s'en vont au roi conter
 K'en la vile on veü avoit
Un marceant qui resambloit
Le roi Guillaume si du tout
Qu'il estoient en grant redout,
Savoir se çou ert il u non.
« Comment, fait li rois, a il non ?
Et avés vos encore enquis
Qui il est et de quel païs ?
–  Nenil, sire, nos ne savons,
Ne riens de lui enquis n'avons.
–  Dont i voel jou, fait il, aler.
Au marceant voel jou parler.
Et se il mon oncle resamble,
A tos jors mais serons ensamble
Entre moi et lui, s'il me croit ;
Prierai lui que a moi soit ;
Et por çou le voel retenir
Qu'il me fera resouvenir
De mon oncle, quant le verrai.
Or alons, se li enquerrai
De son afaire et de son estre.
Pieç'a que jou i deüsse estre,
Que moult m'est tart que jou le voie.    »
Lors s'est li rois mis a le voie
Sor un grant destrier de Castele.
Aprés lui ot route moult bele ;
Car trestot cil veïr voloient
Le roi, qui amer le soloient ;
Mais nus ne set que ce soit il,
Car esté avoit en essil
Vint et quatre ans trestout a tire,
Que nesuns n'en ooit adiré ;
Et se il le voir en seüssent
Qu'il fust çou, grant joie en eussent.
Li rois ne fine ne ne cesse,
Ains poinst devant tote la presse
Qui après lui moult grans venoit,
Tant que li rois son oncle voit ;
Quant il le voit, s'est descendus,
Au col li a les bras tendus,
Si le salue et si l'acole,
Et dist : « Amis, par saint Nichole !
Moult vos desiroie a veoir.
Or vos estuet les moi seoir,
Car a vos voel moult sagement
Tenir consel et parlement. »
 Li rois, qui bien le connissoit,
 Li dist : « A vostre plaisir soit !
 Mais les vos ne serrai jou pas ;
 A vos piés voel seoir en bas,
Car trop haus hom vos me sanlés.
–   N'aiiés paor ne ne tranlés,
 Seés seürement les moi.
 Je sui rois, et vos samblés roi,
 Et vos resanlés un mien oncle
 Comme rubins fait escarboncle
 Et comme fleurs de rosier rose,
 Qu'est tote une meïsme cose.
 Por lui saciés que tant vos aim
 Que bien pres que jou ne vos claim
  Oncle et signor et roi meïsmes.
 Ainc tel mervelle ne veïmes,
  N'onques n'avint ne n'avenra.
  Amis, assés ert qui vendra
  Grain et alun, bresil et cire.
 Venus vos sui priier et dire
  Que vos remaigniés a ma court.
Jusqu'a la u Tamise court
Et jusqu'a la u ele faut
Arés pooir, se Diex me saut ;
 Que se vos nel tenés a mal,
De vos ferai mon senescal.
–   Senescal, par boine aventure !
Certes, sire, jou n'en ai cure.
Tost porroie si haut monter
Que on me feroit mesconter
Trestous les degrés et descendre,
Se m'i feroit on tel saut prendre
Qu'il m'estevroit de doel crever.
On a bien veü alever
De teus que vilain ravalerent,
La dont il murent s'en ralerent :
Por çou ne me voel entremetre.
Or le poés autrui prometre,
C'a mon mestier me voel tenir.
Enne porroit bien avenir
Que li rois perdus revenroit ?
Adonc caïr me covenroit,
Si reseroie marceans.
N'ai cure d'estre si céans.
Vos meïsmes, qui estes rois,
Or me dites comme cortois,
S'il revenoit, qu'en ferïés ?
–   Certes, moult en seroie liés ;
Et se Diex ait de m'ame part,
Le corone que jou li gart
Et le roiame li rendroie,
Que ja nul consel n'en prendroie ;
Car jou n'en sui fors que vicaires,
Prevos u eskievins u maires.
Por lui voel, et si vos en pri,
Que nos soiomes moult ami.
Ja de mi ne vos estrangiés,
Cascun jor a ma cort mangiés
A tant de gent com vos menés,
Fuerre et avaine a cort prendés,
Et au partir arés vos gaiges ;
Des coustumes et des paiages,
Que li autre marceant rendent
De çou qu'il acatent et vendent,
Serés par mon roiame cuites.
Or ne vos poist se vos me dites
Vostre repaire et vostre non,
K'en çou n'arés vos se bien non.
–  Sire, j'ai non Guis de Galvaide :
La ai jou moult warance et waide
Et bresil et alun et graine,
Dont jou taing mes dras et ma laine.   »
A tant li niés de l'oncle part,
Comme frans et de boine part.
Moult l'en a boin service offert,
Plus que ne li a dit le sert
Et moult l'a cier et moult l'oneure,
Tant que en la vile demeure ;
Et les autres gens tant l'amerent
 Et si bel semblant li mostrerent
 Que bien se pot apercevoir,
S'il vausist connoistre le voir,
Que çou fust il si com il iere,
Qu'il eüst cuitement arriere
Tot le roiame d'Engleterre ;
Ja n'i eüst tençon ne guerre.
Bien le sot et bien l'aperçut ;
Mais en   la vile si estut
C'onques connoistre ne s'i fist,
N'a son neveu congié ne prist,
Quant de la vile aler s'en dut,
Une matinee s'en mut.
Bien matinet, a l'ajornee,
Ot Terfés la nef atornee.
Ja estoit cargie a devise
De le millor marceandise
Que on trovast jusqu'a Halape.
Lués que la nes du port escape
Et il furent en mer dedens,
Commence a enforcier li vens ;
Li mers torble, et li vens enforce ;
Cil s'escrïent : « A force ! A force ! »
Mais les ondes forment s'esboutent
Qui la nef dehurtent et boutent
Si c'andoi li costé li croissent,
Et bien va que les ais ne froissent.
Li mers, qui ore estoit ingaus,
Est plaine de mons et de vaus ;
Ja erent si hautes les ondes,
Et les valees si parfondes,
Que il ne porent estal prendre
Et de monter et de descendre.
Li jors reprent a oscurer
Par tot, et moult fort a venter ;
Li ciex torble, li airs espoisse ;
Or est avis que la mer croisse,
Si resamble qu'ele retraie.
Li maistres maroniers s'esmaie,
Qui voit tencier les vens tos quatre,
A l'air   et a la mer combatre ;
Si espart et foudroie et tone :
La nef tot a plain abandone,
Si l'a laissie en la balance.
L'une onde a l'autre la balance
Ausi c'om jue a le pelote ;
L'une eure jusqu'as nues flote
L'autre jusqu'as rives ravale.
Terfés escrie : « Cale ! Cale ! »
Mais tot li quatre vent s'aïrent
Si qu'il desrompent et deskirent
Toutes les cordes et le voile :
En mil pieces vole la toile,
Li voiles ront et li mas froisse.
En la nef sont a grant angoisse,
Si reclaiment Diu et la crois,
Tout escrïent a haute vois :
«
  Sains Nicholais, aidiés, aidiés !
Vers Diu merci nos aplaidiés
Qu'il ait de nos misericorde
Et mece entre ces vens concorde,
Qui por nïent se contralïent ;
Il guerroient et nos ocïent.
En ceste mer ont grant pooir
Cist vent, bien le poons veoir ;
Signor en sont, bien i apert ;
Qui que lor descorde compert,
Il n'i aront ja nul damage.
Nos mar veïmes lor outrage.
De çou dont il font lor deduit
Seromes nos mort et destruit ?
Ausi font or cist vent lor guerre
Comme font li signor de terre,
 Que de çou dont il se deduisent
Ardent les castiax et destruisent :
Ausi nos, caitif, comperrons
Les guerres de ces haus barons.
As barons puet on comparer
Les vens et le terre et le mer.
Que par eus est troblez li mondes
Si com cil vent troblent ces ondes.
Ha ! Deus, car feites apaiier
Ces venz qui nos font esmaiier.
Deus, einçois que nos soiiens mort,
Conduisiez nostre nef a port,
Et cest torment nos abeissiez
Et l'ire de ces venz pleissiez ;
Qu'assez ont des or mes vanté,
S'il vos venoit a volanté. »
Ensi tout Damediu apelent ;
Mais adés waucrent et cancelent,
Car trois jors dura li orés,
Si grans et si desmesurés
C'onques ne sorent u il furent
Ne ne mangierent ne ne burent.
Au quart, a l'aube aparissant,
Ala li jors aclarissant,
Et li mers fu coie et rassise,
Et li vent orent trive prise ;
Mais uns ventelés moult soués
Venta tous seus, qui fu remés
Por l'air monder et balliier.
Or se puet Terfés ravoier,
S'il set connoistre en quel contree
Aventure a lor nef menee ;
Que pres sont d'une terre estrange.
Li rois l'a pele, sel losange :
«
  Maistres, fait il, u somes nos ?
Ceste vile connissies vos ?
–  Sire, moult le connois jou bien,
Ne vos en mentirai de rien ;
Mais se vos port i volés prendre,
On le vos vaura moult cier vendre.
Moult l'estevra acater cier ;
Que le nef vauront revercier
Premiers li sire, et puis li dame  :
Ja n'i ara si ciere jame
Ne nul si precïeus avoir
Que li sires ne puist avoir,
Se il li plaist et abelist.
Aprés çou la dame reslist,
S'en reprendra ce qu'il li siet ;
Cui qu'il enuit ne cui il griet,
Reprent aprés   li   seneschaus.
Cist peages est assez maus ;
Mes puis, des illuec en avant,
Li marceanz a ce qu'il veut
Au plus chierement que il puet,
Ne ja doter ne li estuet
Que nus vaillant un pois li toille,
Que li sires tout ne li soille. «
Li rois li dist que port prendront ;
Ja por avoir ne remanront
Que maintenant a terre n'aille.
Li maroniers moult se travaille,
Que le nef tote entire et saine
Ont traite a port a quelque paine,
Devant le castel tornoiant ;
Mais çou n'ert mie por nïent.
Quant cil del castel la nef voient,
Un serjant por enquerre envoient
Se çou estoit nes marceande.
Cil i va tost, et si demande
Quel gent et de quel terre sont.
Li rois meïsmes li respont :
« Marceant somes de Galvaide. »
Cil de riens plus ne les aplaide,
Ains est au castel retornés
Et dist : « Or tost ! ne sejornés,
C'au port sont marceant venu. »
N'i ot mie grant plait tenu,
Que, lués, por sa costume querre,
Monte la dame de la terre ;
Car de signor n'i avoit point.
Li senescaus aprés li point,
Qui sa coustume au port avoit.
La dame i vint, li rois le voit,
Si va tantost encontre li ;
Mais çou moult li desabeli
Qu'il ne le voit pas en apert,
Car ele avoit son vis covert ;
Et ne por quant si le salue,
Et dist : « Bien soiies vos venue,
Ma ciere dame ! Or descendés.
Je sai bien que vos demandés ;
Je sai bien le costume au port.
Des plus rices avoirs aport
C'onques nus marceans eüst.
De cose qui miex vos pleüst
Seroie liez se jou l'avoie.
–  Amis, il estuet que jou voie
Tos vos avoirs, tos un a un.
Quant j'arai remire cascun,
Lors, se veoir les puis as iex,
Si prendrai de trestout le miex. »
A tant la dame en le nef entre,
Cui li cuers haletoit el ventre
Del roi, qu'ele aloit ravisant,
Car il li aloit ja disant
Qu'ele l'avoit veü aillors.
Tos les plus ciers et les millors
Avoirs li fait mostrer li rois,
Dras emperïaus et orfrois,
Et covretoirs et sebelins,
Pennes et peliçons hermins,
Tables d'argent et eschés d'or ;
Mais ele regardoit au cor
Qui au mast de le nef pendoit ;
Au cor regarder entendoit,
Que nul autre avoir tant n'amoit
Comme le cor qu'ele veoit ;
Et le cor et le roi ravise,
C'a çou estoit s'entente mise,
N'aillors ne puet ses iex tenir.
Del roi les fait au cor venir,
Et del cor au roi les ramaine ;
Del regarder est en grant paine,
Tant qu'ele vint dalés le mast ;
Nul talent n'a qu'ele outre past,
Ains prent le cor et si le baise ;
Bien fait samblant que moult li plaise.
Et quant grant piece esgardé l'ot,
Arrier le mist, ne ne dist mot ;
Mais vers le roi s'est retornee.
Moult avoit fait bele jornee,
Et moult li plot et moult li sist.
Dalés lui en le nef s'assist ;
Lors a veü en son doit mame
Un anelet qui fu sa fame :
Por li encore le portoit il.
Le jor que il vint en essil
L'ot a son braiiel oublié,
A un lac de soie noué.
Quant la dame a l'anel veü,
Ne l'a mie desconneü
Et dist : « Biau sire, jou ne voel
Avoir rien que voient mi oel,
Fors cel anel que vos portés ;
Por tant vos serés acuités.
Ha ! dame, fait li rois, nel dites ;
Ja por si peu ne serai cuites.
En ceste nef a tel avoir
Dont on porroit cent mars avoir :
Celui prendés se vos volés :
Ja mon anel ne me tolés,
Car entre l'or et la gagonce
Ne valent mie plus d'une once.
Mais jou l'aim miex, foi que vos doi !
Ma vie est tote ens en mon doi,
Quant cestui anelet i port :
Tolés le moi, si m'arés mort.
–  Ha ! sire marceans, taisiés !
Vos estes trop bien aaisiés
D'un autel anel porcacier.
Se jou voloie a çou cacier,
Vos nel me porïés veer.
Ne vos voel de gaires preer.
Quant jou si peu del vostre preng,
Folie fac et si mespreng ;
Que moult est povres cis cateus,
A çou que la coustume est teus
Que vos ne me poés deffendre
Rien que del vostre voelle prendre,
Mais que çou soit un seus avoirs.
–  Dame, dont n'est mie savoirs
Que autre cose ne prendés.
L'anel avrés, or le tenés.
Mais moult vos ai large don fait,
Maugré moi l'ai de mon cuer trait,
Car en mon doit n'estoit il mie ;
Or vos ai donee ma vie :
Se doinst Diex moi et vos joïr ! »
Içou veut moult la dame oïr,
Si l'en mercie, et si a pris
L'anel, si l'a en son doit mis,
Et dist : « Amis, en mon castel,
Por guerredon de cest anel
N'arés ostel se le mien non.
Vos et tout vostre compaignon,
Herbegerés o moi anuit ;
Avoec moi vos en venrés tuit,
Que jel voel et si vos en pri. »
Li rois respont : « Vostre merchi. »
Mais a moult grant folie tinrent
Cil qui avoec la dame vinrent
De l'anel, que ele avoit pris,
Com avoir de cent mars de pris
Peüst avoir, s'ele fust sage.
Li senescaus de son paiage,
De son droit ne de sa constume
N'i laissa vaillant une pume,
Le millor avoir qu'ili ot.
Ains prist, se assener i pot,

A tant la dame s'en repaire ;
Le roi, dont grant joie volt faire
Et moult servir et losengier,
En maine ensamble o li mangier,
Lui et toute sa compaignie ;
Mais li rois a moult grant envie
Que veoir le puisse en la face.
Ele commande que on face
Les tables metre, et on les mist
Assés fu qui s'en entremist ;
De l'atorner se hastent moult,
Et la dame jus de son voult
Dusc'au menton se guimple avale.
Ele n'ot pas le color pale,
A veoir s'est abandonee ;
Et on li a l'aige donee
As mains qu'ele ot beles et blances.
Li rois li va tenir les mances,
Mais ele li dist en riant :
« Trop a ci rice marceant
A si povre dame servir.
N'ai dont je vos puisse merir
Le samblant que fait en avés.
Sire marceant, or lavés,
Et tout ausi seürement
Dites vostre commandement,
Com se vos venus estiiés
La u vos plus cuideriiés
Que on vos desirast veoir. »
Quant ont lavé, si vont seoir.
Bien pres de li, tot coste a coste,
Fait la dame seoir son oste,
Si mangierent ensamble andui.
Cil le regarde et ele lui,
Tant que li rois connut lors primes
Que c'estoit sa feme meïsmes
Qui la mangoit, et si ert ele.
Mais li uns vers l'autre se cele ;
Ensi avint qu'il se celerent ;
D'autres coses assés parlerent
Tant que li rois voit ciens venir :
Se li commence a sovenir
Qu'il soloit moult amer deduit.
Moult volentiers aloit en ruit
Des cers sovent aprés les ciens ;
Ne li plaisoit tant nule riens
Com en bos cacier et berser ;
S'entre en un si tres grant penser
K'en villant commence a songier.
Ne m'en tenés a mençoignier,
Ne n'en alés ja mervillant,
Car on songe bien en villant.
Ausi de voir com de mençonge
Sont li penser comme li songe :
Dont fu çou voirs, n'en dotés ja,
Que li rois en villant songa.
Bien songoit que avis li iere
 C'ausi com il fust en riviere
 Par mi une forest caçoit
 Un cerf qui seize rains avoit ;
 Et il pense, tous s'oublia,
 Si qu'il semonst et escria
 Les chiens de corre aprés le cerf,
 Si k'en la cambre franc et serf
Li oïrent escrier tuit :
 « Hu ! Hu ! Bliaut, cis cers s'en fuit.   »
Si s'en gaberent tot et risent,
Entr'aus li un as autres disent :
«
   Cix marceans est faus naïs.
Esgardés com est esbahis ! »
Mais la dame, cui plus en caut,
L'estraint vers li, et il tressaut
Ausi com s'il eüst dormi.
La dame signor et ami
Moult doucement l'apele et claime
Comme celui qu'ele moult aime,
Et ses deus bras au col li plie,
Se li requiert que il li die
Por coi avoit si fort crié ;
« Dame, ne
             l'ai pas oublié,
Et quant vos me l'avés requis,
Dirai le vos : j'ere pensis ;
Verité est que jou pensoie.
Si m'ert avis que jou caçoie
Le plus grant cerf que jou veïsse.
Dusqu'a ne waires le presisse,
Que li chien si pres li venoient
C'avis m'estoit qu'il le tenoient ;
Et se jou dormisse et songasse,
Ja plus a certes nel cuidaisse. »
La dame fu sage et viseuse,
Si nel torna mie a huiseuse
Çou que ses sires pensé ot,
Qu'ele aperçut moult bien et sot
Que volentiers iroit cachier ;
Si le commence a enbracier.
Et ses gens le tienent por fole
De son signor que ele acole ;
Mais ne sevent mie l'afaire.
Tout son plaisir li vaura faire,
Qui k'en parole, s'ele puet :
«
  Sire, fait ele, il vos estuet
Tout maintenant aler en bois.
Sarés me vos gré si g'i vois ?
–  Sarai, dame ? Oïl, voir, moult grant
Je ne sui de rien si en grant
                                          :


Bien a vint et quatre ans passés,
S'ai puis eü anuis assés.
–  Sire, je vos en jur saint Pol
Et les bras, dont je vos acol,
Que, se jou puis, ains l'asserir
Verrés vostre songe avenir. »
Tantost la dame a commandé
Que li chien soient acouplé ;
Enseler fait ses caceours
Et atorner ses veneours.
Ja sont atorné por movoir,
Cascons a tot son estavoir.
Tot ont pris lor cors et lor ars ;
Ne finent dusqu'a uns essars
U le cerf de seize rains troevent ;
Tot li cien aprés lui s'esmuevent.
Li cers s'en vait les saus fuiant,
Et cil le vont aprés huant.
Li cers s'en fuit, li cien glatissent,
Par le bos aprés se flatissent ;
Li bos tentist, li cans resone.
La dame le roi araisone,
Se li conte son errement,
Et il li le sien ensement ;
  Et ambedui par amistié
  Pleurent de joie et de pitié.
  N'est nus hom, se il les oïst,
  Quant li uns a l'autre gehist
  Comment il avoient erré,
 Ja tant n'eüst le cuer iré
 C'a oïr moult ne li pleüst,
 Et joie et pitié en eüst.
 La roïne, tot tire a tire,
 Li commença primes a dire
 Comment Gleolaïs le prist
 Et le covent que il li fist,
 Comment il fu dedens l'an mors,
 Et comment li terre et li pors
 Li sont remés sans contredit.
 Aprés çou li raconte et dist :
 «
   Sire, uns rois qui a moi marcist
 Me vaut prendre et si me requist,
 Et por çou me fist desfïer
 K'a lui ne me voel marier,
 Si k'encore la guerre en dure,
 Qui moult est felenesse et dure ;
 Et por çou le vos ramentoi :
Cix bos est entre lui et moi:
Por çou vos voel dire et proier,
Et sor tote riens castoier,
D'une aige qui cest bos départ.
Si li cers couroit cele part
Et il trespassoit l'aige a no,
Je vos consel et pri et lo
Que vos en retornés arriere.
Ne passés mie le riviere,
Car nostre anemi sont dela. »
Et li rois dist que s'il ne l'a
Pris ains qu'a la riviere viegne,
Por çou que il l'en resoviegne,
Qu'il retornera maintenant.
« Biau sire, par
                  tel covenant,
Fait la reïne, vos doins gié
De courre aprés le cerf congié ;
Vos courrés, jou ne courrai pas ;
Toute l'ambleüre et le pas
M'irai aprés vos esbatant. »
De li s'en part li rois a tant.
Li rois, le cor au col pendu,
A le cri des ciens entendu
Qui le cerf cacent et engressent.
Trestout si durement l'apressent
Que li ciers crient moult lor encaus ;
S'a tant fuï que tous est caus,
Que pantuise et sue de craisse :
Dont vers la riviere s'eslaisse,
Et tout li caceor remainent.
Li cien le cerf cacent et mainent
Vers la rivière de randon ;
Li rois laisse courre a bandon
Aprés les ciens son caceour ;
D'entrer en l'aige n'a paour,
 Car le cerf voit l'aige passer,
Et tos les ciens aprés noer ;
 Si a oublïé la doctrine
 Et le deffense la roïne,
 Qui li avoit dit et priié,
 Et sor toute rien castiié,
 Que la riviere ne passast.
 Ceste proiere est mise a gast ;
Aprés le cerf tot droit se fiert,
 Que autre passage ne quiert.
 Li cers passe outre, et tot li cien
 L'encaucierent aprés si bien
K'entour et environ li vienent,
As ners et as braons le tienent ;
Si l'ont par force a terre mis.
Li rois voit que li cers est pris,
Si commence a corner de prise :
Trois fois a s'alaine reprise,
S'est si loing alee l'oïe
Que doi chevalier l'ont oïe,
Qui dedens la forest estoient,
Qui guerrier a la dame estoient.
Quant il ont le vois entendue,
Cele part vont sans atendue
Quanque ceval porter les porent.
Ambedoi comme guerrier orent
Genoillieres et wanbisons,
Lances, espees et blasons ;
Vinrent forment entalenté
Ambedoi d'une volenté :
D'ome ocirre u de prison prendre,
Que peüssent lor signor rendre.
Et quant li rois les vit venir,
Si li commence a souvenir,
Si se recorde et si se pense
Que trespassé a le deffense
Que la roïne li ot faite.
L'un voit venir, l'espee traite,
Et l'autre l'escu embracié ;
Desfïé l'ont et manecié,
Si li dïent : « Vassal, por coi,
Par quel consel, par quel otroi
Osastes vos çaiens cacier ? »
Quant li rois s'oï manecier,
Qui a pié estoit descendus.
Nes a mie a camp atendus ;
Ains fuit vers un caisne a retrait,
Et son cheval aprés lui lait,
Si fait du caisne son escu.
Cil crient : « Trop avés vescu,
Vassal, se tost ne vos rendés ;
Ja vers nos ne vos deffendés,
Car orendroit vos covient chi
Morir u venir a merchi. »
Li rois, qui voit se mort a l'oel,
Lor a dit : « Signor, jou ne voel
Fors que merci, merci demant ;
Et bien vos di certainemant
Que, se vos m'aviés ore ocis,
Tost vos en porroit estre pis.
–  Cui ? dant vassal, en quel maniere ?
Est çou manace avec proiere ?
Quant vos manace i avés mise,
Fole merci avés requise. »
Lors dist li uns a l'autre : « Fier !
Nule merci avoir n'en quier ;
Quant aprés se mort me manace,
Au pis que il porra me face. »
Lors li keurent sus ambedui.
Li rois, qui paor a de lui,
Del caisne et du cheval se coevre ;
Et dist : « Signor, moult malvaise oevre
En moi ocirre feriiés,
Car un roi ocis ariiés.
        roi ? – Voire. – Dont ? – D'Engleterre.
 – UnK'estes
–Quel aventure
          vos    donc ci venus  querre ?
                  vos amaine ? »
 Li rois son essil et sa paine
 Trestot de cief en cief lor conte ;
 Et cil, por escouter le conte,
 De lor ceval a pié descendent.
 Li rois lor conte, et cil l'entendent,
 Comment il ala en essil,
Comment sa feme et si doi fil
 Li furent tolu en poi d'eure.
Cascuns forment souspire et pleure
Si durement merveilles fine.
Premiers conte de la roïne
Que li marceant li tolirent,
Et de l'anui que il li firent ;
Mais assés plus pleure et sospire
Quant il lor commença a dire
Comment il perdi ses enfans,
Et comment il trenca les pans
De sa cote, u il les loia,
Comment l'un au batel porta ;
Quant il cuida l'autre porter,
Si l'en vit a un leu porter,
Sel cacha tant que il recrut
Et par force asseïr l'estut
A terre, et dormir li covint.
Et quant il au batel revint,
De l'autre enfant n'i trova mie.
N'aconter pas ne lor oublie
De l'aumosniere et des besans
Que li jeta li marceans,
Et li aigles li eskieka
Si c'a terre le trebuca.
Et maintenant sont avenues
Miracles : par devers les nues
Vint l'ausmosniere et li besant ;
Diex lor envia en present ;
Si en furent moult esbahi,
Quant l'aumosniere entr'ax kaï.
Li rois por le prendre s'abaisse,
A ses piés mie ne le laisse,
Et li uns dist : « Sire, merci !
Bien nos a Diex demoustré chi
Par sa merchi, par sa bonté
Que vos nos avés voir conté. »
A tant li uns d'aus lor a dit :
« Biaus dous sire, se
                        Diex m'aït !
Ains mais mon pere ne connui.
Mes peres estes, vos fius sui,
Car li preudom ki me nouri
Me dist c'a un leu me toli,
Et si me dist en quel termine.
Par courouc et par aatine
Un pan de cote me bailla,
U envolepé me trouva :
Encor l'ai jou ; se vos volés,
Adont la vreté en sarés
Se jou sui vostre fius u non.
Et por le leu Loviax ai non.
Plus a dire ne me besoigne,
Quant la vérités le tesmoigne. »
Li autres de çou que il ot
Desmesureement s'en got,
Si qu'il s'en espert et merveille ;
Et dist bien c'onques sa pareille
N'avint mais a nul hom né :
« Diex, fait il, m'a ci amené,
Car or sai çou que ne savoie.
Ensamble o moi mon frere avoie,
Si ne le connissoie mie
Compains de boine compaignie
Avons esté moult longement.
Or saciés bien certainement
Que compaignon somes et frere.
Et vos, biax sire, estes mes pere.
Car jou fui el batel trovés,
Et bien sera li voirs provés
Quant jou le pan vos mousterrai
Que a mon ostel troverai,
Et bien l'ai des ici gardé.
–   Signor, çou soit de le part Dé,
Fait li rois, que trovés vos ai !
Les pans de ma cote, c'ostai,
Covient que andeus tiegne et voie,
Se vos volés que jou vos croie.
–  Venés en dont, si les verrés,
Ja autrement mar nos kerrés.
–  Ensi sera il, fait li rois.
Desfaisons nostre cerf ançois.
–  Bien avés dit. » Lors le desfont.
Quant desfait l'orent, si s'en vont,
Si sont venu a lor repaire.
De riens ne vaurent samblant faire
Tant qu'il orent les pans veüs.
Li rois les a bien reconnus,
Et dist por voir que ce sont il.
Lors li font joie andoi si fil,
Moult l'acolent sovent et baisent ;
Saciés por voir que moult li plaisent.
Li rois, qui forment s'en esgot,
Les rebaise andeus et congot ;
Si font tot troi tel joie ensamble
Que lor ostes dit qu'il resamble
Que il aient bourse trovee.
«
  Biax ostes, verité provee
Avés dite, ce dist Loviaus ;
Venus est uns ostes noviaus
Avoec nos en vostre maison,
Que nos devons et par raison
Moult honerer et congoïr.
Se le voir en volés oïr,
D'Engleterre est et rois et sire :
Por çou vos voel proier et dire
Que votre signor et le mien
Faites çaiens, si ferés bien,
Venir ; s'ara de s'acointance
Grant joie et de sa connissance,
Quant le venra veoir çaians. »
Cil ne fu mie delaians,
Qui au roi va et se li conte
Les noveles ; et li rois monte,
 Car a grant mervelle le tint.
Ne fina tant c'a l'ostel vint.
Et cil a l'encontre li saillent,
 Lor pere par le main li baillent ;
Si li ont contee et desclose
 Toute l'aventure et la cose
Trestoute au roi de Catanasse,
 Si c'un seul mot ne li trespasse.
Et si li mostrerent l'ensegne,
Les deus pans, dont li rois se segne
 Et dist que c'est cose provee   :
 « Bele aventure avés trovee,
Fait il ; si devés joie avoir ;
 Ains que jou peüsse savoir
 Riens nule de vostre parage,
 Tant ai veü de vasselage
 En vos que noient n'i mesfis,
 Se chevaliers andeus vos fis ;
 Assés l'avés bien deservi ;
 Car moult m'avés a gré servi
 De ma guerre mainte foïe.
 Moult avés sovent courechie
 L'orgilleuse dame caitive,
 Qui ja n'ara tant com jou vive
 A moi pais, s'ele ne me prent
 U se sa terre ne me rent :
 Lors si s'en fuie, et si s'en aille. »
 Li rois respont : « Sans nule faille
Içou preng jou vers vos en main
Qu'ele le vos rendra demain ;
 Ja mais plus n'en sera plaidié.
Se mi doi fil vos ont aidié,
Por çou que nouri les avés,
Faire le durent, ce savés,
Mais que faire ne le deüssent
Se   illa dame conneüssent ;
Car moult mesoevre et moult mesprent
Qui vers sa mere guerre prent.
Moult cruex est guerre et amere,
Quant li fix guerroie sa mere ;
Quant il li fait couros et ire,
Vers le siecle et vers Diu empire :
Siecles l'en blasme et Dix l'en het ;
Mais tex fait mal, qui ne le set.
Mal avés fait, mais nel seüstes :
Por çou droit et raison eüstes ;
Car vos pas ne le connissiés,
Et vos vostre signor aidiés.
Signor, vostre mere est la dame
Que vos avés a feu a flame
Soventes fois sa terre mise ;
Ensi d'un meïsme service
Vos estiés felon et loial :
Car vos faisiés et bien et mal.
Ne los ne blasme ne vos met,
Et l'un et l'autre vos amet. »
Marins et Loviax si s'esperdent,
Et de çou qu'il oent se terdent
Lor iex, dont les larmes couroient,
Car de joie ambedoi ploroient.
Et dient : « Diex ! quant ert il jors ?
Moult nos sera Ions li sejours
Jusqu'a demain et anïeus.
Demain nos ara ambesdeus ;
Si li irons merci crïer ;
Mais ne devons mie oblïer
Les marceans qui nos nourirent :
Plus bien que ne durent nos firent,
Car nule riens ne nos devoient ;
S'est drois k'encore nos revoient.
Lors si saront que il troverent,
Assés bien vers nos se proverent. »
Ensi parlant et d'un et d'el
Ont retenu a lor ostel,
La nuit, le roi de Catanasse ;
En paroles une grant masse
 De la nuit mirent et gasterent,
Et li serjant moult se hasterent
Del mangier cuire et atorner.

Mais deça me voel retorner
A la roïne, qui fait doel
Si grant qu'ele moroit sen voel ;
Et dist : « Lasse, maleüree !
Moult m'a eü courte duree
La grans joie de mon signor.
Mais joie fait mon doel grignor.
Çou que j'ai ma joie perdue,
Que Jhesu Cris m'avoit rendue,
 Fait mon doel croistre et renforcier ;
Or me convient moult efforcier
De guerroier mes anemis,
Qui mon signor ont mort et pris.
Or tost, signor, fait ele, or tost !
Demain irons sor aus a ost.
Faites crïer a l'ajornee
Soit toute vostre ost assamblee ;
N'i remaigne amont ne aval
Nus hom a pié ne a ceval,
Qui arc ne lance porter puisse,
Que demain tous as gués ne truisse. »
Ja est par tout crïés li bans
Qu'il n'i remaigne sers ne frans,
Si cier com il a lui meïsme.
Qu'il n'ait, ançois l'eure de prime,
Le gué de le marce passé.
L'endemain i sont amassé,
Et la roïne i est venue.
Ne puis n'i ot resne tenue,
Ains s'en vont arouteement.
Mais il avront procainement
Autre encontre qu'il ne cuidoient.
N'atargent gaires quant il voient
Les deus rois et les gens aprés ;
Si s'entrevienent de si prés
Qu'il se sont entreconneü.
La roïne a le roi veü,
Dont estoit si fort esmaïe,
Si li est s'ire rapaïe.
Ains fait ses gens arrier ester.
Mais li rois n'a soing d'arester,
Si est moult liés et moult joians,
Et li dist : « Dame, bien viegnans !
–   Sire, et vos soiiés bien venus !
Comment fustes vos retenus
En ceste terre ? Ce me dites.
Estes vos en prison u cuites ?
S'il vos demandent raençon,
Ja n'en soiés en soupechon ;
Car jou lor sui venue rendre
Se lor gens la moie ose atendre. »
Li rois se rist de çou qu'il ot ;
Ensamble ot lui ses deus fils ot
Et le roi qui les ot nouris :
« Ha ! Diex, fait il, com or nous ris,
Com or nos moustres bele ciere !
Ne savés, douce dame ciere,
Que j'ai trové en cette voie ?
Certes, vostre joie et la moie
Trovai droit en ceste place ier.
Buer venimes le cerf cacier,
Buer fut trovés, buer fu meüs,
Buer fu atains et retenus,
Buer fu atains, buer fu ocis.
Car vos guerriers avons conquis ;
Li rois de Catanasse est ci ;
Venuz est a vostre merchi.
Et savez vos qui sont cil dui
Dont vos avez eü anui ?
–  Sai, sire ? Mar les vi jou nés ;
Cist m'ont tos mes homes tués,
Cist m'ont et morte et confondue ;
Cist m'ont si pres rese et tondue,
Que, hors des murs et du plaissié,
Ne m'ont vaillant sis sols laissié ;
Cist furent li premier message
Qui cuidierent le mariage
De moi faire et de lor signor ;
Cist furent li desconfitour,
S'ont mes homes pris et raains.
Jou, k'en diroie a daarains ?
Cist ont faite toute la guerre,
Cist sont li plus mal de la terre,
Cist m'ont tant fait ire et coros
Que je sai bien que deseur tous
Sont cist mi mortel anemi.
–  Ains sont vostre carnel ami.
–  Ami ? Comment ?
                     –    Vostre fil sont.
–  Diex ! » fait la dame, qui respont :
« Puet çou voirs estre ? –   Oïl sans doute.
Dont vient et l'une et l'autre route,
                                               »


Quant la mervelle ont entendue ;
La roïne, sans atendue,
Les a entre ses deus bras pris,
Car le cuer a de joie espris ;
Si les baise andeus et acole ;
De joie li faut la parole,
Et cil li sont au pié keü,
Qui de joie sont esperdu ;
Si li prïent andoi ensamble :
« Dame, se çou
                  raisons vos samble,
Pardonés nos tos les mesfais
Que nos doi vos avomes fais.
Or savons nos que tort aviemes ;
Dusques ci mais ne le saviemes,
Ains cuidiemes grant droit avoir ;
Si peccames par non savoir,
Mais qui pecce par ignorance
N'i afiert pas grant peneance.
–  Assés vos fait a pardoner,
Car vos me voliiés doner
Plus grant honor que jou n'avoie ;
De mon preu mau gré vos savoie. »
A tant li rois de Catanasse
Jusqu'a la roïne trespasse,
Se li dist : « Dame, je sai bien
Que je ne vos ai mesfait rien.
En çou n'afiert nule haïne,
Se jou vos voel faire roïne ;
Mais por çou despit en avoie
C'on me disoit, et sel cuidoie,
Que vos fuissiés moult basse fame.
Ne cuidoie pas que ma dame
Fuissiés : si en vieng a merci.
–  Sire rois, et je vos merci
De mes deus fix moult hautement.
A cest premier mercïement
Avés vos sor moi conquesté
 Çou dont j'ai lonc tans dame esté ;
 Mais tant i mec jou tote voie,
 Se me sires li rois l'otroie.
–   Otroi, dame ? Ains le voel et lo,
 Encor me samble çou trop po.
–   Sire, fait ele, et jou li rent. »
 Lors l'en ravest, et cil le prent ;
 Et maintenant, sans plus d'espasse,
 Sont departi de cele place
 U grant joie orent demenee,
Et la roïne en a menee
Avoec lui l'une et l'autre torbe ;
 Riens qui li plaise ne destorbe
Nus qui la soit, ains li otroient
Tout son plaisir, si le convoient
Dusqu'a Sorlinc joie menant.
 Marins et Loviax maintenant
Voelent lor marceans mander.
Il n'i a fors del commander.
Commandé l'ont, message moevent
Qui les quierent tant qu'il les troevent ;
Si lor ont tot dit et conté ;
Et cil s'ont a joie monté,
Tous tans, et nuit et jor erré
Tot le plus droit cemin ferré,
C'onques fors des galos n'issirent
Tant que le castel Sorlinc virent
U assamblee estoit li cours.
Mais poi lor plaisoit li sejors,
Car assés mix vausissent estre
U a Londres u a Wincestre,
A Evroïc u a Nicole.
Sans faire trop longe parole,
Saciés que li cours fu moult grans,
Et li joie des marceans ;
Que lués qu'il vinrent a le court,
Marins a l'encontre lor court ;
Et Loviax, qui moult fu sénés,
Del conjoïr s'est moult penés :
Tot droit devant les rois les maine,
D'aus honerer forment se paine ;
Et Loviax oians tos raconte,
Ains du raconter n'en ot honte :
« Signeur, signeur, par ces preudomes,
Que ci veés, sain et sauf somes.
Cix me toli au leu cruel,
Si me nouri a son ostel ;
Cix trova Marin el batel,
Si le nouri et bien et bel.
Assés nos nourirent souef,
Ains sor nos n'orent rien sor clef,
Trestout nos misent a bandon :
Or en aront le guerredon ;
Et saciés qui nes amera,
Que mes boins amis ne sera. »
La roïne, sans atendue,
Quant la parole a entendue,
Les marceans a salués ;
Si les a d'illuec remués,
Menés les a hors de la foule.
Ja ne cuide estre bien saoule
D'aus conjoïr et honerer ;
Tot maintenant lor fist doner
Mantiax vairs et pelices grises,
Qui a ses perces furent mises.
Cil se tinrent a bien paié,
  Des reubes furent forment lié,
 Et disent que il les vendroient,
 Deniers et argent en prendroient.
  La roïne de çou se rist ;
  En riant as marceans dist :
  «
    Signor, or ne vos esmaiiés.
 Ces reubes voel que vos aiiés ;
 Si les vestés par un covent
 C'ausi boines arés sovent.
 Ce sont heres que je vos doing.
 Ja mais de rien n'aiés besoing
 Que vos ne l'aiiés sans dangier.
 Ne vos convient festes cerkier
 Ja mais en trestout vostre eage.
 De vos et de vostre lignage
 Ai talent que rice vos face.
 Samit ne porpre ne biface
 Ne vair ne gris ne sebelin
Ne vos fauront, dan Gonselin,
Ne vos ensement, dan Foucier.
 Car j'ai l'un et l'autre moult cier.
–   Dame, ne nos tenés por sos ;
Se ces reubes estoient nos,
Nos en feriiemes moult bien faire
De cascune quatorze paire
De gros aigniax et de cordé.
–           –
    Taisiés !    Dame, par le cor Dé !
Ja vos reubes ne querons prendre,
Car nos ne les porriemes vendre. »
La roïne fu moult cortoise ;
De çou qu'ele ot pas ne li poise,
Car ele s'en rioit au mains
De le folie as deus vilains.
En vilain a moult fole beste.
Mais ains qu'ele ne les reveste,
Pense c'a aus acatera
Les robes, puis lor redonra ;
Et dist : « Signor, or me vendés
Ces reubes, puis ses reprendés ;
Mais li marciés ensi prendra,
Que vestir les vos convenra. »
Et cil dïent qu'il li vendront
Volentiers et les reprendront
Por trente mars, sans riens laissier :
« Ja n'en quier denier abaissier,
Et s'en soiés trestot seür. »
Cil respondent : « Au boin eür !
Si vos atendrons volentiers
Uit jors u quinze tos entiers. »
Lors se vestent des reubes cieres.
Lor contenances et lor cieres
Furent si foles et si nices
Que des mantiax et des pelices
Sanloit c'on lor eüst prestés.
A grant joie ont uit jors esté
A Sorlinc li doi roi a masse
D'Engleterre et de Catenasse ;
Si li fu la terre rendue.
Au nueme jor, sans atendue,
Furent les nes prestes au port.
N'ont mais cure d'autre deport,
D'autre aise, ne d'autre séjour :
Es nes entrent sans nul séjour,
S'orent le douc vent espiié ;
Mais li rois n'a pas oubliié
Que sen borgois n'envoiast querre,
C'a lui venist en Engleterre.
Ja i estoit Therfés meüs,
Et li rois avoit retenus
 Avoec li les fix as borgois ;
 Et si lor promet comme rois
 Qu'il lor donroit castiax et tors.
 La mer trespassent a droit cors,
 C'a nule fois ne fu torblee
Ne courecie ne iree,
Ainc ne lor fist courous ne ire.
 Et li rois commença a dire :
 « Diex ! molt vient tost et joie et deus
 La u tu le consens et veus.
 Hé ! Diex,
             onques puis ci ne fui
 Que moult i euc doel et anui :
Or i ai jou joie et leece. »
A tant vers le roche s'adrece,
Aprés lui Loviax et Marins ;
Dans Fouciers et dans Gonselins
Et li fil au borgois i furent,
Qui la roïne et li rois durent
Plus losengier et plus atraire
Et plus de joie et d'onor faire
K'a tos les autres de la route.
Ensi faisoient il sans doute.
Quant li rois a la roce vint
Le roi de Catanasse tint
Par le main ; et si li a dit :
« Sire rois, veés ci le lit,
Ves ici le lit et la cambre
(Bien me sovient et bien me mambre)
U la roïne travilla,
Quant de ses fils se délivra ;
Aprés le leu par ci courui,
Tant le chaçai que je recrui.
Arriere estoit Marins remés
En un batel entre les nés.
Or m'en sont si douc a retraire
Li grant anui et li contraire
Qui me vinrent en cest porpris,
Que talent m'est orendroit pris
Que jou de ci n'en partirai
N'a castel n'a cité n'irai
Tant que mes niés sera venus,
Cil qui ore est por rois tenus.
Les le roce orent tost porpris,
Et lués par trestout le païs
Fu d'aus la novele espandue.
Ses niés vient et li a rendue
La corone et la terre toute.
A Londres vint a moult grant route,
S'i fu moult volentiers veüs
Et a grant joie receüs.
A Londres sejorna li rois
Tant que venus fu li borgois,
De Galveide, qu'il ot mandé,
Et il a ses gens commandé
Qu'il le servissent et amaissent
Et deseure tos l'oneraissent.
Et li rois, qui faire le dut,
Sor tos homes amer le dut,
Si fu ses primes consilliers.
Ses fix fist andeus chevaliers
Ses maria, ce dist li contes,
As filles a deus rices contes.
Si furent andoi castelain.
Du vallet fist son cambrelain
Qui a le feste de Bristot
Les deniers, que por le cor ot,
Departi as povres por s'ame ;
Si li dona moult rice fame,
Car de rente mil mars i prist.
Et as deus marceans assist
Mil mars de rente d'estrelins.
Tex est de cest conte la fins.
Plus n'en sai, ne plus n'en i a.
La matere si me conta
Uns miens com pains, Rogers li Cointes,
Qui de maint prodome est acointes.
               EXPLICIT.
                 
