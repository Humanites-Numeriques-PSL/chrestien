
Quant la guerre fu definee,
Pandïon li dona l'ainsnee
De .II. filles que il avoit.
Ha, Diex ! quel duel qu' il ne savoit
La grant dolour et le damage
Qui puis vint de ce mariage,
Dont il plora puis mainte lerme
Et morut de duel ains son terme !
Mien essïent, s'il le seüst,
Ja cil a feme ne l'eüst.
Mes ja ne descrirai le conte
Fors si com Crestïens le conte,
Qui bien en translata la letre.
Sus lui ne m'en vueil entremetre :
Tout son dit vos raconterai
Et l'alegorie en trairai.

Pandïon fu d'Athaines rois
Poissans et larges et cortois.
.II. filles ot, que moult ama :
L'une avoit non Philomena,
L'autre Progné, ce fu l'ainsnee.
Cele fu a mari donee.
.I. roi de Trace la requist,
Dont Pandïons moult liez se fist.
Moult liez s'en fist ? — Voire. — Pour quoi ?
Pour ce qu'il la dona a roi.
A roi ? Mes a tirant felon.
Tereüs ot li tirans non
Cui Pandïon sans grant priere
Dona Progné, sa fille chiere.
Males noces fist Thereüs,
Quar n'i fu pas Himeneüs,
Li diex qui aus noces dut estre.
Onc n'i chanta ne clerc ne prestre
Ne n'i ot nul signe de joie,
Mes toute nuit a sa vois roie
Chanta sor la chambre li dus
Et li huans et li cucus
Et la fresaie et li corbiaus.
Cil signes ne fu mie biaus,
Ains fu de duel et de pesance
Toute cele senefïance.
Moult fu lor assamblee male,
Quar es chambres et en la sale
Volerent toute nuit maufé,
Atropos et Thesiphoné,
Et toutes males destinees.
Quant les noces furent finees,
S'en mena Thereüs sa fame
En Trace comme haute dame.
La orent entr'aulz .II. un fil :
A mal eür l'eüssent il.
Le jour que li enfes fu nez
Celebra trestous li regnez
Et feste en firent chascun an
Ausi comme de Travagan,
Quar Thereüs le commanda.
Li enfes crut et amanda,
Si fu molt biax dedens .V. ans.
Ithis ot non. Ce fu deulz grans
Qu'il ne vesqui plus longuement.
Je vous dirai assez comment
De lui avint a la parclose,
Mes ains vous dirai autre chose.
Ja avoient, si com moi samble,
Plus de .V. ans esté ensamble
Entre Progné et son seignor.
De Philomena sa seror
Ot talent que veoir alast,
Mes qu'a son seignor ne pesast.
.I. jour a parole l'en mist,
Si li jura moult et promist
Que se il la lessoit aler
A sa serour outre la mer,
Que moult tost s'en retorneroit
Ne gaires ne sejorneroit;
Et se il li desfent la voie,
Tant qu'ele sa serour ne voie,
Dont li prie elle qu'il l'aut querre,
Si l'amaint en la soie terre.
Cil li respont qu'ele remaigne
Et dou remanoir ne se plaigne,
Qu'il ira, quel que temps qu'il face,
Et si l'en amenra en Trace.
Tout maintenant ses nez commande
Thereüs garnir de vïande,
De mas, de voiles et de trez.
Ja est tout fet. Enz est entrez.
Il ot o lui grant compaignie.
Au departir Progné li prie
Que sa serour tost li amaint.

Atant se sont en mer empaint,
Tendent les cordes et les voiles
Et s'en vont au cours des estoiles ;
Singlent de jours, singlent de nuis.
Ce fu grans deulz et grans anuis
Que passé furent a un sible,
Et trop lor fu la mer paisible
Et de grant mauvestié li vint
Quant elle le roi ne retint,
Quar moult en fust grans maulz remez.
Pandïon ot parler des nez
Qui a son port sont arivees.
Les nouveles li sont contees,
Que ses gendres veoir le vient.
A l'encontre aler li convient.

Maintenant li vait a l'encontre,
A l'issir du haule l'encontre,
Sel salue et le baise moult
La bouche et les iex et le voult ;
Tant le joïst que tout le lasse.
Toutes ses gens salue a masse,
Si les enmaine en sa cité,
Puis li enquiert la verité
De sa fïlle et de son neveu,
S'il sont bien lié et sain et preu.
Et Thereüs a ce respont
Qu'andui lié et sain et preu sont,
Si le saluent cil et cele,
Puis li dist, que plus ne li cele,
Quel est l'achoisons de sa voie :

« Sire, fet il, a vos m'envoie
Progné, qui moult grant desir a
De parler a Philomena.
Vostre fille par moi vos mande,
Et se ma priere i amande,
Je vous pri que l'i envoiez.
Tart vous iert que vous le raiez,
Quar s'elle ja la ne demore
C'un seul jour ou c'une sole hore,
Si cuit que moult vous iert tart
Que vous la raiez ceste part ;
Et pour ce vous met en couvent
Que des que je verrai le vent
Douz et paisible a retorner,
Ne la lairai point sejorner,
Que je tantost ne le ramaigne.
Mes or est drois que je me plaigne
De lui, qu'el n'est a moi venue. »

Atant est d'une chambre issue
Philomena deschevelee :
Ne sambloit pas nonain velee,
Quar grant merveille ert a retraire
Son gent cors et son cler vïaire,
Que ne peüst, ce croi, souffire
A toutes ses grans biautez dire
Li sens ne la langue Platon,
Ne la Homer ne la Caton,
Qui moult furent de grant savoir.
Dont ne doi je pas honte avoir
Se je emprez ces trois i fail ;
Et g'i metrai tout mon travail :
Des qu'empris l'ai, n'en quier retraire,
Plus dirai qu'en ne porroit traire,
Primes dou chief et puis dou cors.
Plus estoit luisans que fins ors
Trestoute sa cheveleüre.
Tel l'ot Dieu fete que Nature,
Mien ensïent, i fausist bien
S'elle i vausist amander rien.
Le front ot blanc et plain, sans fronce,
Les iex plus clers c'une jagonce,
Large entr'ueil, sorcis aligniez,
Nes ot ne fardez ne guigniez.
Le nez ot hault et lonc et droit,
Tel com Biautez avoir le doit ;
Fresche coulour ot en son vis
De roses et de flours de lis,
Bouche riant, levres grossetes
Et un petitet vermeilletes
Plus que samit vermeil en graine,
Et plus souef oloit s'alaine
Que pumens ne baume n'encens.
Dens ot petis, serrez et blens.
Menton et col, gorge et poitrine
Ot plus blanc que n'est nulle hermine.
Autresi comme .II. pometes
Estoient ses .II. mameletes ;
Mains ot grelles, longues et blanches,
Grelles les flans, basses les hanches.
Tant par fu bien fais li sorplus
Que tant bele riens ne vit nulz,
Quar Nature s'en fu pensee
Plus que de nulle autre riens nee,
Si ot tout mis quan qu'ele pot.
Aveuc la grant biauté qu'ele ot,
Sot quan que doit savoir pucele :
Ne fu pas mains sage que bele.
Se je la verité recort,
Plus sot de joie et de deport
Qu'Apolloines ne que Tristrans ;
Plus en sot, voire voir, .X. tans.
Des tables sot et des eschas,
Dou viel jeu et dou .VI. et as,
De la buffe et de la hamee.
Par son deduit estoit amee
Et requise de haulz barons.
D'espreviers sot et des faucons,
Et dou jentil et dou lasnier;
Bien sot faire un faucon manier,
Et un ostoir et un tercueil,
Ne ja ne fust elle, son vueil,
S'en gibier non ou en riviere.
Aveuc ce iert si bone ouvriere
D'ouvrer une pourpre vermeille
Qu'en tout le mont n'ot sa pareille,
.I. dïapre ou un baudequin.
Nis la mesnie Hellequin
Seüst ele en un drap pourtraire.
Des auctours sot et de gramaire,
Et sot bien faire vers et letre,
Et quant li plot, lui entremetre
Et dou psaltere et de la lire
— Plus en sot qu'en ne porroit dire —
Et de la gigue et de la rote.
Sousciel n'a lai ne son ne note
Qu'el ne seüst bien vïeler,
Et tant sot sagement parler
Que seulement de sa parole
Seüst elle tenir escole.
La pucele vint a son pere,
Qui la face ot vermeille et clere,
En un samit estroit lacie,
Et Thereüs l'a embracie ;
Si la salue et baise ensamble.
Sa grant biauté le cuer li amble,
Et sa tres bele contenance.
Pechiez le met en esperance
De mauvestié et de folie ;
Amours vilainement le lie.
Vilainement ? — Voire, sans faille,
De vilonie se travaille,
Quant il son cuer veult atorner
A la serour sa feme amer.
Pour ce, s'ele iert sa suer germaine,
N'estoit mie l'amour vilaine,
Quar un lor dieu que il avoient,
Selonc la loi que il tenoient,
Establi qu'il feïssent tuit
Lor volenté et lor deduit.
Tel loy lor avoit cil escripte
Que quan que li plaist et delite
Pooit chascuns faire sans crime.
Itel loy tenoit paienime.
Pour ce se peüst cil deffendre
S'il fust qui l'en vausist reprendre ;
De ce qu'il li plesoit a faire,
Ne devoit nulz a mal retraire.
Mes or lessons lor loi ester.
Qui porroit Amours contrester,
Que trestout son voloir ne face ?
Mar issi Thereüs de Trace
Pour aler Philomena querre,
Qu'Amours a vers lui prise guerre ;
S'est engigniez et malbaillis,
Qu'au cuer li est li feulz saillis
Qui de legier art et esprent.
La pucele entre ses bras prent

Et si li dit :« Ma douce amie,
Vostre suer vous salue et prie
Que vous veigniez deduire o li,
Et je meïsmes vous em pri
Se ma priere i puet aidier.
S'estre peüst pour Dieu proier,
Pieç'a que vous fussiez en Trace,
Qu'il n'est orer que Progné face
Fors qu'ele vous puisse tenir.
Se je l'i lessasse venir,
Elle fust ça a vous venue,
Mes je l'ai de la retenue
Tout a force, contre son cuer.
Moult par a grant fain vostre suer
De vous veoir une quinzeine.
Gardez que sauve i soit ma peine,
Si priez mon seignor le roy
Que venir vous lesse oveuc moi.
Ne cuit que riens li doie nuire
S'il vous lesse venir deduire
A vostre serour par de la.
Tant me dist, onc ne le cela,
Quant je de lui le congié pris,
Que ses sires ne ses amis
Ja mais a nul jor ne seroie
Se sa serour ne li menoie ;
Et certes je vaudroie mieux
Estre foibles, chanus et vieux
Qu'ele me feïst laide chiere.
Or si priez, m'amie chiere,
Vostre pere que, s'il li plaist,
Aveuc moi venir vous en laist. »

Cele qui n'estoit mie fole

Li respont :« Sire, ma parole
Envers la vostre, que vaudroit ?
Se vous en gardïez au droit,
Vos devrïez prier ançois.
Teulz est la coustume aus François
Que cilz qui veult la chose avoir,
S'il a tant proesce et savoir,
De l'avoir se paine et travaille ;
Et s'il avient que il i faille
N'esploitier ne puisse par lui,
Lors doit fere prïer autrui.
— Damoisele, voir avez dit,
Et nepourquant .I. seul petit
I peüssiez bien amander :
Primes deüssiez demander
Se je l'en ai requis ou non.
— Par mon chief, ce deüsse mon !
Se je tant de raison eüsse,
Enquis et demandé l'eüsse.
Mes or me dites nepourquant :
Avez le vous ne tant ne quant
A raison mis de cest afaire ?
— Bien li ai dit sans noise faire.
— Que vous respondi ? — Nulle chose.
— Dont n'i convient il point de glose :
Des que respons ne vous vault rendre,
Assez me puet ma suer atendre,
Quar el ne m'i verra des mois.
Bien sai que mes sires li rois
N'a talent que congié me doigne :
Ne li plaist pas ceste besoigne.
— Ne li plaist mie ? — Non, ce croi.
— A quoi le savez vous ? — A quoi ?
A ce qu'il ne vous volt respondre.
— Autrement le poez espondre
Et entendre en autre maniere :
Il oÿ toute ma priere
Et escouta moult volentiers,
Que mot ne dist endementiers,
Et pour ce quit je qu'il li plaist,
Qu'assez otroie qui se taist.
— N'est pas voire ceste sentence,
Qu'encor sommes nous en doutence
De l'escondit ou de l'otroi.»

Lors redist Thereüs au roi :

« Sire, rois d'Athenes li sages,
Bien vous est contez mes messages
De par vostre fille Progné.
Se tuit li home qui sont né
Vous requeroient d'un afaire,
Si devrïez vous pour moi faire
Ançois que pour eulz tous ensamble,
Et pour vos filles, ce me samble,
Au mains faire le devrïez,
Se vous pour moi n'en faisïez,
Quar cele le vous a mandé,
Et ceste me ra commandé
Que je vous em prie et m'en paingne
Tant que je aveuc moi l'en maingne. »

Pandïon sor sa main s'apuie,
Qui ceste chose moult anuie.
Anuie qu'anuier li puet,
Mes a respondre li estuet.

« Amis, fet il, vous savez bien
Que je n'ai en cest siecle rien
Que vous, tout a vostre plesir,
Ne peüssiez prendre et saisir
Se vous mestier en avïez ;
Mes, je croi, se vous savïez
Les biens que ma fille me fait,
Ja ne me metrïez em plait
De ce dont vous me requerez.
Tous seroie desesperez
S'un jour estoie sans ma fille.
Croce m'estuet et aneïlle
Des or mais pour moi apuier.
S'il ne vous devoit anuier,
De ce dont vous m'avez requis
Seroit respis et termes pris.
— Respis ? — Voire — Tout a delivre.
Combien ? — Tant comme j'ai a vivre,
Quar saciez bien certainement,
Ne vivrai mie longuement,
Quar je sui vieulz et foibles trop.
Plus ai vescu ne fist Jacop
Ne Abreham ne Esaü,
Si ai moult de mes bons eü,
Mes or n'ai mais riens qui me plaise :
En ma fille sont tuit mi aise,
Pour lui vif je tant seulement,
Quar n'ai autre soustenement.
Se vous li seule me tolez,
Ma vie acorcier me volez.
De ce vous fais seür et cert,
Que ma fille me garde et sert
Et nuit et jour et soir et main ;
N'i lesse autre metre la main
N'a mon lever n'a mon couchier.
Ma douce fille m'a tant chier
Qu'ele me chauce, elle me vest,
Et son servise tant me plest
Que, se ne fust son reconfort,
Grant piece a que je fusse mort.
Pour ce vous pri, se vous m'amez,
Que cest don cuite me clamez. »

Or n'est pas Thereüs a aise,
Quar il n'oit chose qui li plaise,
Et dou tout cuide avoir failli.
Or se tient moult a malbailli :
Ne set que faire ne que dire,
Mes moult est mas et moult souspire,
Et fet samblant que moult li grieve
Quant il sa volenté n'achieve,
Volenté qu'est mauvese et fole.
Toute a perdue la parole,
Q'il ne dit mot, ançois se plaint.
Sa folie son savoir vaint.
— Folie ? Mes Amours, ce cuit,
Cele qui tout vaint et destruit,
Et quant li plaist en petit d'eure
Le vaincu remest au deseure.
— Est dont Amours de tel vertu
Qu'ele fet vaintre le vaincu ?
— Oïl, ce tesmoignent et dient
Cil qui d'Amors braient et crient,
Et de puis que cil le tesmoignent
Qui Amours servent et resoignent,
Dont puis je par raison prouver
Qu'en ne puet loiauté trouver
En cele amour qui si tost change,
Qui ses amis de lui estrange,
Et retient nouviaux soldoiers,
Et done a tous eguaulz loiers.
— Par foi, dont est Amours loiaus
Quant el done loiers egaus ?
— Ains est desloiautez aperte,
Que chascuns selonc sa desserte
Et selonc ce que il miex vault
Doit ses loiers monter plus hault.
Mes je sai bien comment ce vient
Qu'Amours les plus mauvais retient
Et refuse ceulz qui miex valent.
Savez pourquoi li meillor falent ?
Pour ce qu'Amours ne set eslire
Qui est le mieudre ne le pire.
— Ne set ? Dont n'est elle pas sage ?
— Si est, mes elle a tel corage
Qu'il ne li chaut de nul savoir
Quant sa volenté puet avoir.
Amours est plus que vent legiere,
Et pour ce est faulce et mençongiere
Que de prometre est large et riche
Et de donner avere et chiche,
Ne ne fet mal se a ceulz non
Qui sont en sa subjectïon;
Ceulz bat Amours et ceulz joustise
Qui se painent de son servise
Ne pour anui ne pour contraire
Ne se pueent de lui retraire,
Quar nulz qui onc amast a certes,
Quel ques en fussent les dessertes,
N'en fu recreüz ne lassez,
Quar nulz n'en porroit fere assez.
Amours fet tout quan qu'ele veult,
Et cil qui plus s'en plaint et deult,
Plus alume et plus en esprent,
Quar joie ne soulas n'en prent.
Amours est maulz dont la mecine
L'enfermeté plus enracine.
Nulz ne set quelz est la santez,
Quar pour fere ses volentez,
Quide sa delivrance querre :
Des lors le lie plus et serre.
Dont fust moult sages Thereüs
S'il s'en vausist retraire en sus
Et raler s'ent sans la pucele,
Mes tant la voit cortoise et bele
Et de toutes biautez adroite
Que s'a son voloir n'en esploite,
Tous vis cuidera enragier,
Quar ne s'en puet descoragier.
Que fera dont ? Ne set qu'il face.
La pucele souvent embrace
Et souspire forment et plore.
Ja ne cuide veoir cele hore
Qu'il la tiengne a sa volenté ;
Si l'a dÿables enchanté,
Qui de mal fere ne repose,
Que par soi seul pense et propose
Qu'a force prendre li estuet,
Se par amours vaintre nel puet,
Ou par nuit mener en emblee.
Mes poi avoit gent assamblee,
Si doutoit tel chose a emprendre
Qui ne peüst bone fin prendre.
Pour ce au plus qu'il puet se cuevre,
Que fole et vilaine fust l'oeuvre
Se la citez fust estormie
De la gent qui ert endormie,
Quar ja d'eulz n'en alast uns vis.
Fors de cestui pensé l'a mis
Raison, que ne sai dont li vint;
Esmerveil moi comment ç'avint
Que Raison fist a cele fois,
Quar trop iert durement destrois.
— Destrois ? De quoi ? — De plus qu'amer
Qu'amors ne doit nulz ce clamer.
— Amour ? — Non voir. — Et quoi ? — Outrage
Desloiauté et forsenage,
Quar, s'au voir cuit bien assener,
N'est pas amour de forsener.
Trop est forsenez Thereüs,
Et si forsene plus et plus.
Pour ce me vient a grant merveille
Que nulle raison le conseille.
— Raison ? Comment ? — Ja se retrait
Dou fol penser qu'il avoit fait
Et dist qu'encor veult essaier
S'il porra vaintre par proier.
Lors recommence sa priere,
Au roi parole en tel maniere :

« Sire, fet il, bien sai et voi
Que petit ferïez pour moi
Quant ce don m'avez refusé.
Pour noiant ai mon temps usé
Quant je ving oan ceste part.
Or m'en repens, mes c'est a tart,
Si m'en irai si com je ving.
Onc mais pour si fol ne me ting
De riens nulle que je feïsse.
Mon vueil, oan ne vous veïsse
Ne n'eüsse la mer passee.
Povre achoison avez trouvee
De vostre fille qui vous sert !
Se je pour ce ma voie pert,
Trop me serai en vain lassez.
Dont n'avez vous sergans assez
Et puceles pour vous servir ?
Bien vous poez de lui souffrir
Tant seulement .III. jours ou .IIII.,
Si la lessiez venir esbatre
A sa serour qui ça m'envoie.
Pour poi de chose ai fet grant voie,
Si m'iert moult grief se je i fail,
Non pour lui, mes pour mon travail,
Et plus pour el, qui plus m'anuie,
Quar Progné me dist que m'en fuie
Ne jamais a lui ne retour,
Quar failli avroie a s'amour
Se sans sa serour revenoie.
Pour ce ne sai que faire doie,
Quar se je m'en vois en essil,
Molt avrai grant duel de mon fil,
Et plus de lui se je la les,
Quar revenir n'i cuit ja mes.
Pour ce plour, si com vous veés,
Qu'a merveilles sui esfreés
Quant vous pour si poi me failliez.
Biaux sire, quar la me bailliez
Par tel couvent c'ançois quinsaine
La vous ramerrai toute saine ;
Et de ce que je vous promet,
Ma foi en ostage vous met
Et tous les diex en cui je croi.
Par sairement et par ma foi,
Le me bailliez seürement. »

Ha ! dou felon, comme or li ment !
Comme or le traïst et deçoit !
Pandïon, qui plorer le voit,
Ne cuide mie qu'il li mente ;
Pour ce qu'en plorant se demente,
Cuide qu'il plourt de grant pitié.
Tant a li fel tirans luitié
Par fïancier et par jurer
Et par prïer et par plorer
Qu'il esploita si com li plot.
Pandïon tenir ne se pot
Qu'il ne plorast aveuques lui.
Si fort ploroient ambedui
Que ne sai li quelz ploroit mieux :
C'est drois d'omme, quant il est viex,
Que de legier plore souvent.

« Amis, fet il, par tel couvent
Com pramis m'avez et juré
Et par fïance asseüré
En menrois ma fille demain.
Je le vous baille en vostre main,
Mes saciez que moult me grevez.
Gardez la si com vous devez
Et ramenez jusqu'a court terme.
Ja mi oeil ne seront sans lerme
Ne mon cuer lié pour riens qu'aviegne
Jusque ma fille a moi reviegne.
Se m'amour volez retenir,
Dont pensez dou tost revenir
Et de ma fille ramener.
Certes, moult vous devez pener
De fere ce que je vous pri :
Gardez ne metez en oubli.
— Non ferai je, fet Thereüs,
Sire, ja mais n'en parlez plus,
Quar plus m'iert tart que vous assez
Que de ça soie repassez
Et que je l'aie ramenee. »

Atant la parole est finee,
Que Thereüs plus ne demande.
Et Pandïon li rois commande
Que tost soient mises les tables.
Li seneschaulz, li conestables,
Li panetier, li eschançon,
Chascun ot cure et soupeçon
D'atorner et d'apareillier
Ce qu'apartint a son mestier.
Li un corent les tables metre,
Li autre se vont entremetre
De donner l'iaue en pluiseurs leus.
Laiens n'ot nul sergant oiseus
N'escuier ne vallet adroit
Qui ne servist de que que soit.
De bien servir se painent tuit,
Mes Thereüs ne se deduit
En nul servise qu'en li face
S'au gent cors non et en la face
De la pucele regarder
Qui lez lui seoit au souper :
C'est ses boivres, c'est ses mengiers.
Mout par est vers lui locengiers
Et moult la sert et moult l'atret,
Mes ne set nulz pour quoi le fet
Fors lui, qui ne se veult retraire
De sa grant felonie faire
Quant leus sera, mes trop li tarde.
A grant merveille la regarde,
Qu'a nulle autre riens n'est pensis.
Au mengier ont longuement sis
Et moult li plesoit a seoir,
Plus pour la pucele veoir
Que pour boivre ne pour mengier ;
Si n'avoient il a dangier
Paons ne cignes ne faisans
Ne vins delïez et plaisans,
Mes largement et a plenté
Orent tuit a lor volenté
Quan qu'estuet a table roial.
Quant orent mengié li vassal,
Si se lievent et li sergent
Donent l'iaue au bacin d'argent.
Li baron lavent et essuient.
Quant lavé orent, si s'apuient
Sor une couche tuit ensamble.
Chascuns dist ce qu'il li en samble,
Soit bien ou malz, folie ou sens.
Et li vallet sont en apens
De faire et d'atorner les lis.
Ce ne fu joie ne delis
Au traïtour, au fel tirant,
Qui de dormir n'avoit talant :
Mieux vausist toute nuit veillier,
S'il li leüst a conseillier
A cele qui son cuer avoit.
— Comment ? Elle riens ne savoit ?
— Non, par foi, quar s'elle seüst
Que cil en lui son cuer eüst
Pour fere lui honte et anui,
Ja ne s'en alast aveuc lui.
Tant ont parlé, tant ont veillié
Que li lit sont apareillié,
Si se couchent li baron tuit.
Onques Thereüs cele nuit
Ne prist ou lit pais ne repos,
N'onques pour dormir n'ot l'oeil clos ;
Tant com toute la nuit dura,
Toute nuit son lit mesura,
Ou dou travers ou dou bellonc,
Et se demente par selonc,
Que tant demore qu'il n'ajorne.
Toute nuit se torne et retorne
Et se relieve et se recouche.
Cil qui gisoient en la couche
A moult grant aise se dormoient,
Qui de tout ce mot ne savoient.
Et cil toute la nuit veilla,
Que sa folie traveilla,
Tant que la gaite de la tour
Commença a corner le jour.
Quant il oÿ le jour au cor,
Qui li donnast .XXX. mars d'or,
Ne fust il pas d'assez si liez.
Ses compaignons a esveilliez,
Ses fet lever ilnelement,
Et cil par son commandement
Se sont moult tost apareillié.
Li rois ot qu'il sont esveillié
Et qu'il se hastent d'eulz lever.
Comment qu'il li doie grever,
Couvient qu'il tiengne verité.
Si a son couvent aquité,
Que sa fille li a baillie.
Cele en fu moult joians et lie
Et moult ceste chose li plot,
Mes souvent avient qu'en s'esjot
Encontre sa mesaventure.
Moult cuidoit bien estre seüre
D'aler bien et de revenir.
Et comment peüst ç'avenir
Que s'apensast de la merveille
Que li tirans li apareille ?
Ja de ce ne se pensast nus !
Au port la maine Thereüs,
Et Pandïon les i convoie
Et prie celui toute voie
Qu'ansi comme il li a promis,
Viengne au terme qu'il li a mis.

« Et tu, dist il, ma fille chiere,
Pense de tost venir ariere
Et si te remembre de moi,
Quar tant sui liez quant je te voi
Et tant ai de joie et de bien !
Ma douce fille, tost revien,
Revien tost. Se tu tost reviens,
Tost vendra ma joie et mes biens ! »

.M. fois reprent ceste parole,
Et .M. fois la baise et acole,
Et plus de .M. fois la retorne
Quant d'entrer en la nef s'atorne ;
Si la retient tant comme il puet,
Et quant retorner l'en estuet,
Si la commande au traïtour.
Ensi a fet dou leu pastour.
Pastour en a fet, sans mentir,
Se cil ne se veult repentir
De sa folie et de sa rage,
Mes il n'en a mie corage,
Ains li tarde moult et demore.
Au departir Pandïon plore
Et baise en foi le desloial
Qui pense traïson et mal.
Traïson pense, et qui qu'il griet,
La fera il si com li siet,
C'or a la force et la baillie.
Jusqu'a court terme ert malbaillie
La pucele que il en maine !
Toute est de vent la voile plaine
Et la nef ne court mie lent,
Quar vent orent a lor talent ;
S'orent tost esloignié le port
Ou Pandïon plore moult fort
Pour sa fille qu'aler en voit.
S'il em plore, moult a grant droit,
Quar ja mais ne la reverra
N'en sa terre ne renterra.

Mes de tout ce ne pense il,
Et s'est ja moult prez de peril
Et de corrous Philomena,
Quar seule menee l'en a
En une soe meson gaste
Cil qui sa desverie haste.
La maison estoit en un bois,
— Ce conte Crestïens li gois —
Loing de vile de toutes pars,
Et loing de champs et loing d'essars,
Loing de chemins et de sentiers.
Parlant, gabant endementiers
Or d'un ou d'el, par traïson
L'en a mené en sa meson.
Et quant il sont leenz andui,
Seul entre la pucele et lui,
Que nulz ne les voit ne ne ot,
Cil qui le mal empensé ot
L'atrait vers lui par la main destre.
Cele ne set que ce puet estre
Ne ne se puet apercevoir
Que cis la vueille decevoir,
Qui doucement l'acole et baise.
C'est voirs, quant lerres voit son aise
De mal faire, puis ne li chault
Liquelz des chiez avant en ault.
En mal fere a trop douce chose
Au malfaitour qui faire l'ose,
Et s'est mout amere et sauvage
A franc home loial et sage.
Mes cis n'est bons ne frans ne douz,
Ains est mauvés, fel et estous,
Et quant sa mauvestié ne lesse,
Tout li couvient que son cuer pesse
Et face sa mauvestié toute,
Des qu'a mal fere ne redoute.
Mes de tant fait viaux que cortois
Que s'amour li requiert ançois
Qu'il li forface nulle rien.

« Bele, fet il, or saciez bien
Que je vous aim et si vous pri
Que de moi faciez vostre ami,
Et ceste chose soit celee
Se vous volez qu'ele ait duree.
— Celee, biaux sire ? Pour quoi ?
Je vous aim bien si com je doi
Ne je ne m'en quier ja celer,
Mes se me volez apeler
D'amour qui soit contre droiture,
Taisiez vous ent, je n'en ai cure.
— Tairai ? Mes vous vous en taisiez !
Tant vous aim et tant me plaisiez
Que vueil que vous me consentez
Faire de vous mes volentez.
— Avoi, sire, or vilenez vous !
Ja Diex ne place qu'entre nous
Ceste desloiautez aviegne !
De ma serour vous resouviegne,
Qui est vostre loial espouse.
Ja ma suer n'iert de moi jalouse
Ne ja, se n'en sui parforciee,
Ne ferai riens qui li dessiee.
— Ne ferez ? — Non ! — Et je vous jur,
Quant je vous tieng ci asseür
Et mes talens faire me loist,
Ou bon vous soit ou tout vous poist,
Ne vous i vaudra riens desfense :
Tout ferai quan que mes cuers pense.
— Ferez ? — Oïl, sans nul respit,
Et qui que veult si m'en espit,
Car n'ai garde de nulle espie. »

Lors li fet force et cele crie,
Si se debat et se detuert,
Par poi que de paour ne muert ;
D'ire, d'angoisse et de dolour
Change plus de cent fois coulour,
Tramble, palist et si tressue,
Et dist qu'a male hore est issue
De la terre ou elle fu nee,
Quant a tel honte est demenee.

« Ha ! fet elle, fel deputaire,
Fel ennuieux, que veulz tu faire ?
Fel mauvés, fel desmesuré,
Fel traïtre, fel parjuré,
Fel cuivers, fel de pute loi,
Fel, dont ne plevis tu au roi
Que tu honor me porteroies
Et qu'a lui me rameneroies
Saine et haitie en mon païs ?
Tu li juras, et sel traïs !
Traïtres, mes peres te crut,
Qui ta traïson n'aperçut,
Pour ce que devant lui ploroies
Et pour ce que tu li juroies
Sor tous les dieux en cui tu crois.
Ou sont les dieux ? Ou est la fois ?
As les ja tu mis en oubli ?
Ou sont les lermes que je vi
Quant tu plouroies devant lui ?
Ha ! lasse, pour quoi ne connui
La faintise et la traïson ?
Fel, pour quoi fais tel mesprison,
Qu'ensi forsenes et enrages ?
Repens toi, si feras que sages,
Tant comme il te loist repentir,
Sans parjurer et sans mentir ! »

Ensi la lasse, la dolente
Prie celui qu'il se repente,
Mes priere riens ne li vault,
Quar cil toute voies l'assault,
Si l'esforce tant et joustise
Que tout a force l'a conquise
Et trestout son bon en a fet.
Voir dist qui dist :« Tout jors atret
Li uns maulz l'autre et sel norrist »,
Et male norreture en ist,
Si male comme issir en doit.
Thereüs encor ne recroit,
Qu'enprez ce mal ne face pis :
Un quanivet trenchant a pris,
Et pour ce que cele ne puisse
Conter a home qu'ele truisse
Ceste honte ne cest reprouche,
Dist que la langue de la bouche
Li trenchera tout a un fes,
Si n'en sera parlé ja mes.
Cui avient une, n'avient soule :
La langue li traist de la goule,
S'en trenche prez de la meitié.
Or a il moult mal esploitié
Et de ce et de l'autre chose.
En la meson la laist enclose,
Ou cele plore et crie et brait.
A ses compaignons s'en revait,
Qui ceste chose bien savoient,
Mes le traïtour tant cremoient,
Qui d'eulz estoit et rois et sire,
Qu'il n'en osoient un mot dire.
Sel celerent plus pour cremour
Que il ne firent pour amour.
Mes Thereüs folie fist,
Qui aveuc Philomena mist
Pour lui garder une vilaine
Qui vivoit de sa propre paine,
Quar filer et tistre savoit,
Et une soie fille avoit,
Qu'ele aprenoit a son mestier.
Mal s'i sot Thereüs gaitier,
Quant a garder li commanda,
Et tout quan qu'el li demanda
Li fist Thereüs enseignier ;
Si li pria que d'esloignier
Sa damoisele n'eüst soing
Pour affaire ne pour besoing
Que ja eüst de riens qui soit.
Cele li jure et il l'en croit.
Atant s'en parti Thereüs,
De demorer n'ot cure plus,

Si vint en Trace sa cité.
Progné cuidoit par verité
Que aveuc lui venist sa suer.
Moult en ot grant joie en son cuer,
Mes sa joie dura petit,
Quar tout maintenant qu'ele vit
Son seignor et sa compagnie
Et de sa serour ne vit mie,
Qu'ele cuidoit moult conjoïr,
Ne li plot riens nulle a oïr
Ne de respondre ne li chaut
Ne« Bien veigniez », ne« Diex vous sault »,
Ains demande come esfraee,
Quant il l'orent tuit saluee :

« Ou est ma suer ? Por quoi ne vient ?
Que fet elle ? Qui la detient ?
Et pour quoi demore elle tant ?
Ou est elle remese et quant ?
Dites moi ou l'avez lessiee. »

Li fel tint la teste bessiee
Et fist samblant et contenance
D'ome qui ait duel et pesance,
Et si fist par decevement
.I. faulz souspir apertement
Pour sa mençonge faire croire.

« Dame, dist il, c'est chose voire
Que consirrer par force estuet
De ce que l'en avoir ne puet.
— Voirs est. Pour qoi l'avez vous dit ?
Ma suers ne vient mie, ce quit.
— Non voir, dame, n'est pas venue.
— Quel essoine l'a dont tenue ?
— Quel ? Dame, ja ne vous dirai.
— Pour quoi ? — Pour ce. — Et je irai
La d'outre a li, s'il ne vous poise.
— Dame, ne fetes mie noise,
Quar je vous en dirai le voir,
Puis que vous le volez savoir,
Mes ja, mon vueil, ne vous deïsse.
Voir, m'estuet que vous rejehisse,
Que que ce soit, ou biens ou maulz. »

Et lors refist un souspir faulz,
Et pour son dit miex affermer,
Commença des iex a lermer
Par barat et par renardie.

« Dame, fet il, ne sai que die,
Quar ja ne deïsse, mon vueil,
Chose dont vous eüssiez duel.
Ne cuidiez vous que moult soit grans
Li deulz pour quoi sui tant dolans,
Que pour riens qui puisse avenir
De plorer ne me puis tenir ?
Je plour pour ce que vous avrois
Moult grant duel quant vous le savrois,
Mes li celers riens ne m'i vault,
Fors que parole et cuers me fault,
Tant m'est greveuse chose a dire. »

A ce mot autre fois souspire,
Sans ce que grant duel au cuer ait.
Et quant il ot ce souspir fait,
Lors dist ce qu'il avoit em pens :

« Dame, dist il, trop vient a tens
Qui mauvese nouvele aporte.
Saciez que vostre suer est morte.
— Morte est ma suer ? Chetive, lasse !
— Voire, pour quoi plus le celasse ?
Mes atemprez vostre corage,
Qu'en ne se doit de son damage
Trop garmenter ne trop doloir.
Mors fet de chascun son voloir,
Que nulz bons ne maulz n'en estort.
Cest don devons tout a la mort ;
Ce nous convendra touz paier,
Ja ne savrons tant delaier.
Et des que tele est l'aventure,
Que Mors a prise sa droiture
Que vostre suer li devoit rendre,
N'en vueilliez trop grant duel emprendre,
Mes souffrez sans trop grant corrous
Ce que souffrir couvendra tous. »

Ensi cuidoit meller le miel
Li fel tirans aveuc le fiel
Dont il li avoit ou cuer mise
L'amertume par sa faintise,
Et de rassouhagier se paine
L'ire et le duel que cele maine ;
Mes tant ne la set enorter
Qu'il la puisse reconforter,
Quar par un poi n'esrage vive.
Lors se claime lasse et chetive
Et s'a tel duel ne set que face.
Or trait ses crins et fiert sa face,
Or plore, or crie et or se pasme,
Les dieux maudist et la mort blasme.

« Mort, fet elle, trop mespreïs,
Quant tu ma serour oceïs,
Et mout t'en doit haïr Nature
Quant la plus bele creature
Qu'ele onques feïst as ocise.
Mors, moult feroies grant franchise
Se tu avuec lui me metoies.
Mors, qu'atens tu que tu n'envoies
M'ame aveuc la soie deduire ?
Mors, moult me tarde que je muire,
Quar je ne quier ja mais plus vivre.
Mors, quar vien ! Se tu ez delivre,
Si me secour a ce besoing !
Mors, pour quoi ez de moi si loing
Que tu ne m'os ne ne m'entens ?
Mors, se je vivoie .C. ans,
Ne finera ja mais mes deulz.
Mors, s'a moi racorder te vieulz,
Dont fai ce que je te commant.
Tout jors mais en remembrement
D'ire d'angoisse et de dolour,
Avrai drap de noire couleur,
Et par raison avoir le doi,
Qu'il est escript en notre loi
Que noire vesteüre port
D'ire et d'angoisse et de mort. »

Lors commande aporter les dras.
L'en li aporte ilnelepas,
Et el les vest et dist et jure
Qu'el n'avra ja mais vesteüre
Qui teulz ne soit ou pire encor.
Puis li amena l'en un tor
Pour fere sacrefice aus diex.
Le sans en a mis en un viex,
C'onques goute n'en cheï fors.
Quant sacrifiez fu li tors,
.I. feu commande fere ou temple,
Que tel coustume et tel exemple
Pour lor ancessours maintenoient,
Quar a Pluto sacrefïoient.
Pluto iert sires des dÿables,
De tous li plus espoentables,
Li plus hideus et li plus lais.
Li feuz fu alumez et fais
Si tost comme el l'ot commandé.
Devant l'autier a icel dé,
Et pour fere greignor fumee,
Si com chose ert acoustumee,
Fu li tors aportez au feu.
Lors fist aus diex promesse et veu
De faire sacrefice autel
Chascun an devant son autel,
Pour ce que l'ame sa serour
Gardast en enfer a honeur
Et a delit et a repos.
Quant tout fu ars, et char et os,
Que nulle riens n'i ot remese
Que tout ne fust ou cendre ou brese,
Puis espandi dessus le sanc.
Aprés mist tout en .I. pot blanc
Au plus netement qu'ele pot,
Puis a mis en terre le pot
Souz un sarcus de marbre bis.
Quant li sarcus fu dessus mis,
A l'un des chiez fist asseoir
Une ymage laide a veoir,
Qui faite fu a la samblance
De celui qui a la poissance
Des ames qui en enfer ardent
Et des dÿables qui les gardent.
Puis fist escrire en son langage,
Sor le sarcus devant l'image,
Si que moult bien le pot l'en lire :

« Dieux qui d'enfer ez rois et sires,
Pluto, de l'ame aies merci
De cele pour qui je fais ci
Ce sacrefice et ce servise,
En quel que leu que li cors gise. »

Ensi o grant devoçïon
Metoit toute s'entençïon
Progné au sacrefice faire
Pour l'ame sa serour soustraire
De la ou elle n'estoit mie,
Ençois vivoit et de sa vie
Li pesoit moult et chascun jor
Li renouveloit sa dolour
Li traïtres, li vilz maufés,
Qui de s'amour iert eschaufez.
Et merveilles li desplesoit
Qu'a force tous ses bons fesoit
De lui cil qu'il l'avoit traïe.
Moult eüst grant mestier d'aÿe
Et moult vausist, s'ele peüst,
Que sa suer son estat seüst ;
Mes ne set engin porpenser
Par quoi el li puisse mander,
Quar n'a message qui y aut
Et la parole li defaut,
Que s'el bien avoit le message,
Ne porroit elle son corage
Monstrer ne dire en nulle guise.
D'autre part rest en tel joustise
Qu'el n'a congié ne loisir
De fors de la maison issir.
— Comment ? Por quoi ? Qui la retarde ?
— Qui ? La vilaine qui la garde,
Cui Thereüs l'ot commandee.
.M. fois se fust de lui emblee
S'ele peüst, mes ne li lut.
Ensi moult longuement estut
Tant qu'en la fin se pourpensa,
Si com besoins li enseigna,
Qu'en la meson avoit filé,
Que tout en avoient filé
Entre la viellete et sa fille,
Ne ne li failloit nulle oeustille
A faire une cortine ouvree.
Si s'est de tel chose apensee
Pour qu'ele cuide estre seüre
Que toute sa mesaventure
Iert sa serour magnifestee.
Ou pensé n'est plus arrestee :
Ilnelement veult faire s'oeuvre.
A une huce vient, si l'oeuvre,
Ou la vilaine avoit posees
Ses escheviaux et ses fusees.
El les prent et si les deswide
Et commence par grant estuide
S'oeuvre tele comme il li sist.
La vielle ne li contredist,
Mes moult volentiers li aida
Et tout quan que elle cuida
Que a tel oeuvre convenist
Pourchacier et querre li fist.
Trestout li quist son apareil,
Tant que fil inde et fil vermeil
Et jaune et vert a plenté ot,
Mes el ne connut ne ne sot
Riens de quan que cele tissoit ;
Mes l'oeuvre li abelissoit,
Qui moult estoit a faire griez,
Quar tissu ot a l'un des chiez
Que Philomena l'avoit faite.
Emprez i fu la nef pourtraite
Ou Thereüs la mer passa,
Quant querre a Athenes l'ala,
Et puis comment il se contint
En Athienes quant il i vint,
Et comment il l'en amena,
Et puis comment il l'enforça,
Et comment il l'avoit lessiee
Quant la langue li ot trenchiee.
Tout ot escript en la cortine,
Et la meson et la gaudine
Ou elle estoit emprisonee.
Quant elle ot s'ouvraigne finee,
Tel comme elle la sot ouvrer,
S'el peüst home recouvrer
Qui a sa serour l'aportast,
Durement la reconfortast
De son deul et de son anui ;
Mes el ne set mie par qui
Se sa mestre n'enprent la voie
Ou se sa fille n'i envoie,
Quar laiens n'avoit que les trois.
Philomena i fu .VI. mois,
Qu'ele onques ne s'en pot mouvoir,
Tant que de tout son estouvoir
Fist nouviax signes et trouva
Et certainement esprouva
Que sa mestre tout entendoit
Quan qu'ele onques li demandoit,
Ne ja ne li fust contredite
Nulle chose grant ne petite
Fors l'issue de la meson.
De tant avoit elle raison,
Car li rois li ot desfendu.
Tant a sousfert et atendu
Qu'or cuide bien de sa prison
Trouver secours et garison.
.I. jour estoit a la fenestre
De la meson lui et sa mestre,
Ne a fenestre ne a huis
N'avoit elle esté onques puis
Que Thereüs l'ot laiens mise,
Qui a grant tort l'avoit malmise.
La ou elle s'iert apoïe
A la fenestre un petit lie,
Entre les bois et la riviere
Vit la cité ou sa suers iere ;
Si commence a plorer moult fort
Si com cele qui reconfort
Ne pooit de son duel avoir.
Se sa mestre peüst savoir
Chose qui la reconfortast,
Moult volentiers l'en conseillast,
Quar moult grant pitié l'en prenoit
Dou grant duel qu'ele demenoit,
Ne ja nulle riens ne vausist,
Ne mes que de laiens n'issist,
Que maintenant ne li fust quise
A fere toute sa devise.
Quant ot Philomena veü
Mainte fois et aperceü
Qu'el li fesoit tout son plesir
Et voit son leu et son lesir,
La cortine qu'ele ot tissue
Prist, puis est arriere venue
La ou sa mestre l'atendoit,
Qui tous ses signes entendoit,
Que ja n'i mespreïst de rien,
Ains l'entendoit prez d'ausi bien
Com s'ele li deïst de bouche.
Philomena vient, si la touche,
Si fet signe que elle envoit
A cele cité que la voit
Par sa fille cele cortine,
Si la present a la roïne.
Cele entent sa volenté toute,
Mes nulle chose ne redoute
A fere ce qu'ele commande,
Ne ne set pour quoi plus atande,
Quar el n'i entent se bien non,
Ains cuide que pour guerredon
Et pour esperance d'avoir
C'on doie de tele oeuvre avoir
Vueille qu'el li soit presentee.
S'est bien dou fere entalentee
Tout quan que Philomena velt,
Qui ore a moult mains qu'el ne selt
D'ire, d'angoisse et de pesance,
Qu'ele a seviaux grant esperance
Que quant sa suer savra l'afaire
Fors de laiens la vandra traire,
Nel ne veult plus en respit metre,
Quar folie est, ce dist la letre,
De son afaire respitier
Puis c'on en puet bien esploitier.
Mes de ce s'est el bien gardee
Qu'el n'a pas la chose tardee
Puis qu'ele en pot venir a chief.
Sa mestre ne fu mie grief,
Quar n'i cuide avoir nul damage.

« Fille, fet ele, or soiez sage.
Ceste besoingne forniras :
A la roïne porteras
La cortine et si li presente.
Dou revenir ne soies lente,
Va tost et vien sans demorer. »

Lors primes lesse le plorer
Philomena, si se conforte
Quant cele la cortine emporte,
Quar par tans cuide avoir secours.
Cele s'en va plus que le cours,
C'onques ne cesse ne ne fïne
Jusqu'ele vint a la roïne,
Si li a la cortine offerte,
Et la roïne l'a ouverte,
Si la regarde et connut l'oeuvre,
Mes son penser pas ne descueuvre,
Que ne veult faire cri ne noise,
Ains commande qu'ele s'en voise.
Cele s'en vait et ceste emprez,
Ne de trop loing ne de trop prez,
Si c'onques n'en pert la veüe.
Cele ne s'est aperceüe
Jusqu'ariere fu retornee.
Et Progné comme forsenee
Vient a l'uis, sel treuve pellé.
N'a mot dit ne n'a apelé,
Ains fiert dou pié quan qu'ele puet,
Et la vilaine ne se muet,
Ançois se taist et fet le sourt.
Philomena s'escrie et court
Pour l'uis a sa serour ouvrir.
La vilaine la court tenir,
Qui de paour tramble trestoute,
Et Progné fiert et hurte et boute
Tant que l'uis desconfit et brise.
La vilaine se sent sorprise,
Si s'en fuit, qu'atendre ne l'ose,
En une chambre s'est enclose.

Et Progné vint comme dervee
Quant delivre trouva l'entree,
Si crie en hault a grant vertu :

« Philomena, suer, ou es tu ?
Je sui ta suer, ne doutez pas ! »

Philomena plus que le pas
En vient encontre lui plorant
Et Progné la baise en corant,
Qui par un poi n'ist de son sens.

« Suer, dist elle, venez vous ent,
Quar trop avez ci sejorné.
Tant mar veïstes ajorné
Le jour que li fel m'espousa,
Qui si afolee vous a
Qu'or ne poez a moi parler !
De ci vous en couvient aler,
Quar trop y avez arresté. »

Atant s'en vont vers la cité,
Lor duel fesant endementiers.
Ne tienent voie ne sentiers,
Et Progné coiement l'en maine
Jusqu'en une chambre soutaine
Pour faire lor duel coiement :
N'i ot qu'eles .II. seulement.
Et Progné pleure et se demente.

« Suer, fet elle, moult sui dolente
Quant si afolee vous truis
Ne vengier ne vous sai ne puis
Dou felon qui ce vous a fait.
Diex doinst que tel loier en ait
Comme a sa felonie avient ! »

Atant son fil devant lui vient,
Qui biaux estoit a desmesure ;
Si l'amena mesaventure,
Qu'il li estoit a avenir.
La mere voit son fil venir
Et dist em bas une merveille,
Si com dÿables li conseille :

« Ha ! fet elle, chose samblable
Au traïtour, au vil dÿable,
Morir t'estuet de mort amere
Pour la felonie ton pere.
Sa felonie comperras,
Pour son forfait a tort morras,
Qui ne l'as mie deservi,
Fors seulement c'onques ne vi
Ne Diex ne fist, mon escïant,
Chose a autre miex resamblant,
Et pour ce te vueil decoler. »

Li enfes la court acoler,
Qui de tout ce n'ot rien oÿ.
Tant la baisa et conjoÿ
Que Progné se dut estre ostee
Dou penser ou elle iert entree,
Si com requiert Drois et Nature
De toute humaine creature,
Et si com Pitiez le desfent,
Que mere ne doit son enfent
Ne ocire ne desmembrer.
Mes quant li prist a remembrer
Dou traïtour, dou parjuré,
N'a pas l'enfant asseüré,
Ains dist que, comment qu'il en chiee,
Il avra la teste trenchiee,
S'en donra son pere a mengier :
Ensi puet sa serour vengier
Dou felon qui l'a afolee.
Si com la tenoit acolee
Li petis enfes par chierté,
Par dÿablie et par fierté
Que dÿables li amoneste,
A a l'enfant coupé la teste,
Si l'a Philomena baillie,
Si ont la char apareillie
Entr'eles .II. moult bien et tost.
Partie en mistrent cuire en rost
Et en essiau l'autre partie.
Quant la char fu cuite et rostie,
Si fu de mengier temps et hore.
Progné targe moult et demore
Que toute ait sa volenté faite.
Au roi, qui de riens ne se gaite,
Vient, si li prie et le semont
Que de la riens en tout le mont
Qu'ele cuide que il plus aint
Viengne mengier et si n'amaint
Ne compaignon ni escuier,
Mes que lui ne doive anuier,
Quar ja n'i avra que eulz .II. :
El iert seule et il iert seulz
Et elle dou tout servira.
Celui respont qu'il i ira
Mes que ses filz Ithis i iert;
Ja plus compaignie n'i quiert
Fors que lui et li et son fil.

« Par foi, voirement i iert il,
Fet Progné, je le vous otroi.
Seulement i serons tuit troi,
Que plus ne mains n'en i avra,
Ne, mon vueil, ja nus ne savra
Quele part nous serons torné.
Venez ent, tout est atorné
Et bien apareillié, ce cuit,
Que vous mengerois a deduit. »

Ensi l'en dist cele le voir,
Mes cil ne puet apercevoir
De quel mengier elle li prie.
Ne cuidiez pas qu'ele li die
Que son fil a mengier li doigne !
De l'aler plus ne se proloigne,
Quar ne cuide que riens li griet.
Progné l'en maine et si l'asiet
Moult plaisaument et a grant aise
Pour ce que li mengiers li plaise.
Cil prent moult en gré son servise.
Cele li a la table mise
Et la nape fu bele et blanche.
D'Ithis li aporte une hanche,
Et cil taille et menjue et boit
Et demande ce que il voit.

« Dame, dist il, ou est Ithis ?
Ja m'avïez vous couvent mis
Que il seroit ci aveuc nous.
— Sire, tous en serois saoulz,
Fait Progné, n'aiez tel besoing.
Ithis n'est mie de ci loing.
S'il n'i est ore, il i sera,
Que gaires ne demorera. »

Lors l'en vait aporter un haste
Et cil toute voies la haste,
Que qu'il menjue et que qu'il taille,
Que son fil amener li aille.

« Dame, fet il, mal me tenez
Couvent quant Ithis n'amenez
Et moult me poise qu'il ne vient.
Aler querre le me couvient,
Quar n'ai autre que g'i envoi,
Qu'il me poise que je nel voi.
Quar l'alez querre et apeler ! »

Cele ne li pot plus celer
De quel mengier elle le sert,
Ançois li dist tout en apert :

« Dedens toi as ce que tu quiers,
Mes n'i est mie tous entiers :
Partie en as dedens ton cors,
Et partie en as par defors. »

Philomena, qui s'iert reposte
En une chambre illuec decoste,
S'en issi fors o tout la teste.
Jusques devant lui ne s'arreste,
Si li a, toute ensanglentee,
La teste en mi le vis getee.

Thereüs voit qu'il est traÿs,
S'estut une piece esbahis,
Qu'il ne se mut ne ne dist mot
D'angoisse et de honte qu'il ot.
Honte ot, si com il avoir dut,
Quant la teste son fil connut,
Et ce li fist son sanc troubler
Et s'ire et sa dolour doubler
Que il sot de voir que Progné
L'en avoit a mengier doné.
Moult ot grant honte et grant doulour
Et de honte mua coulour,
Quant Philomena ot veüe,
Mes tost ot la honte perdue,
Quar vengier veult la mort son fil.
Or sont de mort en grant peril
Les .II. serours, mes ne lor chaut.
Thereüs de la table saut
Et fiert dou pié, s'espant tout jus
Quan qu'a la table avoit desus.
Tout boute jus et tout espent
Et voit une espee qui pent
A la paroi, si la court prendre.
Celes n'i osent plus atendre,
Ains s'en fuirent et cil les chace,
Et de l'ocirre les menace.
Si com ses mautalens le porte,
Jusqu'a l'issue d'une porte
Les a chaciees et menees.
La, si com plot aus destinees,
Avint une si grant merveille,
Onques n'oïstes sa pareille,
Quar Thereüs devint oisiaus
Ors et despis, petis et viaus.
De son poing li cheï l'espee
Et il devint hupe coupee,
Si com la fable le raconte,
Pour le pechié et pour la honte
Qu'il avoit fet de la pucele.
Progné devint une arondele
Et Philomena rousseignos.
Encore, qui creroit son los,
Seroient a honte trestuit
Li desloial mort et destruit,
Et li felon et li parjure,
Et cil qui de joie n'ont cure,
Et tuit cil qui font mesprison
Et felonnie et traïçon
Vers pucele sage et cortoise,
Quar tant lor grieve et tant lor poise
Que quant il vient au prin d'esté,
Que tout l'iver avons passé,
Pour les mauvés qu'ele tant het,
Chante au plus doucement qu'el set
Par le boschaige :oci ! oci !
De Philomena lairai ci.

De Philomena faut le conte
Si com Crestïens le raconte.
