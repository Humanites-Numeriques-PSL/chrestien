
Artus, li boens rois de Bretaingne, 
La cui proesce nos enseigne 
Que nos soiens preu et cortois, 
Tint cort si riche come rois 
A cele feste qui tant coste, 
Qu'an doit clamer la Pantecoste. 
Li rois fu a Carduel en Gales ; 
Aprés mangier, parmi ces sales, 
Cil chevalier s'atropelerent 
La ou dames les apelerent 
Ou dameiseles ou puceles. 
Li un recontoient noveles, 
Li autre parloient d'Amors, 
Des angoisses et des dolors 
Et des granz biens qu'orent sovant 
Li deciple de son covant, 
Qui lors estoit mout dolz et buens ; 
Mes or i a mout po des suens 
Qu'a bien pres l'ont ja tuit lessiee, 
S'an est Amors mout abessiee ; 
Car cil qui soloient amer 
Se feisoient cortois clamer 
Et preu et large et enorable ; 
Or est Amors tornee a fable 
Por ce que cil qui rien n'en santent 
Dïent qu'il aiment, mes il mantent, 
Et cil fable et mançonge an font 
Qui s'an vantent et droit n'i ont. 
Mes or parlons de cez qui furent, 
Si leissons cez qui ancor durent, 
Car mout valt mialz, ce m'est avis, 
Uns cortois morz c'uns vilains vis. 
Por ce me plest a reconter 
Chose qui face a escouter 
Del roi qui fu de tel tesmoing 
Qu'an en parole et pres et loing ; 
Si m'acort de tant as Bretons 
Que toz jorz durra li renons 
Et par lui sont amenteü 
Li boen chevalier esleü 
Qui a enor se traveillierent. 
Mes cel jor mout se merveillierent 
Del roi qui einçois se leva ; 
Si ot de tex cui mout greva 
Et qui mout grant parole an firent, 
Por ce que onques mes nel virent 
A si grant feste an chanbre antrer 
Por dormir ne por reposer ; 
Mes cel jor ensi li avint 
Que la reïne le detint, 
Si demora tant delez li 
Qu'il s'oblia et endormi. 
A l'uis de la chanbre defors 
Fu Didonez et Sagremors 
Et Kex et messire Gauvains, 
Et si i fu messire Yvains 
Et avoec ax Qualogrenanz, 
Uns chevaliers mout avenanz, 
Qui lor a comancié un conte, 
Non de s'annor, mes de sa honte. 
Queque il son conte contoit 
Et la reïne l'escoutoit, 
Si s'est de lez le roi levee 
Et vient sor ax tot a celee, 
Qu'ainz que nus la poïst veoir, 
Se fu lessiee entr'ax cheoir, 
Fors que Calogrenanz sanz plus 
Sailli an piez contre li sus. 
Et Kex, qui mout fu ranponeus, 
Fel et poignanz et venimeus, 
Li dist : « Par Deu, Qualogrenant, 
Mout vos vosvoi or preu et saillant, 
Et certes mout m'est bel quant vos 
Estes li plus cortois de nos ; 
Et bien sai que vos le cuidiez, 
Tant estes vos de san vuidiez. 
S'est droiz que ma dame le cuit 
Que vos avez plus que nos tuit 
De corteisie et de proesce : 
Ja le leissames por peresce, 
Espoir, que nos ne nos levames 
Ou por ce que nos ne deignames. 
Mes par Deu, sire, nel feïsmes, 
Mes por ce que nos ne veïsmes 
Ma dame, ainz fustes vos levez. 
- Certes, Kex, ja fussiez crevez, 
Fet la reïne, au mien cuidier, 
Se ne vos poïssiez vuidier 
Del venin don vos estes plains. 
Enuieus estes et vilains, 
De tancier a voz conpaignons. 
- Dame, se nos n'i gaeignons, 
Fet Kex, an vostre conpaignie, 
Gardez que nos n'i perdiens mie. 
Je ne cuit avoir chose dite 
Qui me doie estre a mal escrite 
Et, s'il vos plest, teisons nos an : 
Il n'est corteisie ne san 
De plet d'oiseuse maintenir ; 
Cist plez ne doit avant venir, 
Que nus nel doit an pris monter. 
Mes feites nos avant conter 
Ce qu'il avoit encomancié, 
Car ci ne doit avoir tancié. » 
A ceste parole s'espont 
Qualogrenanz, et si respont : 
« Dame, fet il, de la tançon 
Ne sui mie en grant sospeçon ; 
Petit m'an est, et mout po pris. 
Se Kex a envers moi mespris, 
Je n'i avrai ja nul domage : 
A mialz vaillant et a plus sage, 
Messire Kex, que je ne sui, 
Avez vos dit honte et enui, 
Car bien an estes costumiers. 
Toz jorz doit puir li fumiers, 
Et toons poindre, et maloz bruire, 
Et felons enuier et nuire. 
Mes je ne conterai huimés, 
Se ma dame m'an leisse an pes, 
Et je li pri qu'ele s'an teise, 
Que la chose qui me despleise 
Ne me comant, soe merci. 
- Dame, trestuit cil qui sont ci, 
Fet Kex, boen gré vos en savront 
Et volantiers l'escoteront ; 
Ne n'an faites ja rien por moi, 
Mes, foi que vos devez le roi, 
Le vostre seignor et le mien, 
Comandez li, si feroiz bien. 
- Qualogrenant, dist la reïne, 
Ne vos chaille de l'ataïne 
Monseignor Keu le seneschal ; 
Costumiers est de dire mal, 
Si qu'an ne l'en puet chastier. 
Comander vos vuel et prier 
Que ja n'en aiez au cuer ire 
Ne por lui ne lessiez a dire 
Chose qui nos pleise a oïr, 
Se de m'amor volez joïr, 
Mes comanciez tot de rechief. 
- Certes, dame, ce m'est mout grief 
Que vos me comandez a feire ; 
Einz me leissasse .i. des danz traire, 
Se correcier ne vos dotasse, 
Que je huimés rien lor contasse ; 
Mes je ferai ce qu'il vos siet, 
Comant que il onques me griet, 
Des qu'il vos plest ; or escotez ! 
Cuers et oroilles m'aportez, 
Car parole est tote perdue 
S'ele n'est de cuer entandue. 
De cez i a qui la chose oent 
Qu'il n'entandent, et si la loent ; 
Et cil n'en ont ne mes l'oïe, 
Des que li cuers n'i entant mie ; 
As oroilles vient la parole, 
Ausi come li vanz qui vole, 
Mes n'i areste ne demore, 
Einz s'an part en mout petit d'ore 
Se li cuers n'est si esveilliez 
Qu'au prendre soit apareilliez ; 
Car, s'il lapuet an son oïr 
Prendre, et anclorre, et retenir, 
Les oroilles sont voieet doiz 
Par ou s'an vient au cuer la voiz ; 
Et li cuers prant dedanz le vantre 
La voiz qui par l'oroille i antre. 
Et qui or me voldra entandre, 
Cuer et oroilles me doit randre, 
Car ne vuel pas parler de songe, 
Ne de fable ne de mançonge. 
Il m'avint plus a de .vii. anz 
Que je, seus come païsanz, 
Aloie querant aventures, 
Armez de totes armeüres 
Si come chevaliers doit estre ; 
Et tornai mon chemin a destre, 
Parmi une forest espesse. 
Mout i ot voie felenesse, 
De ronces et d'espines plainne ; 
A quelqu'enui, a quelque painne, 
Ting cele voie et ce santier ; 
A bien pres tot le jor antier 
M'en alai chevalchant issi 
Tant que de la forest issi, 
Et ce fu en Broceliande. 
De la forest, en une lande 
Entrai et vi une bretesche 
A demie liue galesche ; 
Se tant i ot, plus n'i ot pas. 
Cele part ving plus que le pas, 
Vi la bretesche et le fossé 
Tot anviron parfont et lé, 
Et sor le pont an piez estoit 
Cil cui la forteresce estoit, 
Sor son poing .i. ostor mué. 
Ne l'oi mie bien salué, 
Quant il me vint a l'estrié prendre, 
Si me comanda a descendre. 
Je descendi, qu'il n'i ot el, 
Car mestier avoie d'ostel ; 
Et il me dist tot maintenant, 
Plus de .vii. foiz en un tenant, 
Que beneoite fust la voie 
Par ou leanz entrez estoie. 
Atant en la cort en antrames, 
Le pont et la porte passames. 
Enmi la cort au vavasor, 
Cui Dex doint et joie et enor 
Tant com il fist moi cele nuit, 
Pendoit une table ; ce cuit 
Qu'il n'i avoit ne fer ne fust 
Ne rien qui de cuivre ne fust. 
Sor cele table, d'un martel 
Qui panduz ert a .i. postel 
Feri li vavasors trois cos. 
Cil qui leissus erent anclos 
Oïrent la voiz et le son ; 
S'issirent fors de la meison 
Et vienent an la cort aval. 
Je descendi de mon cheval, 
Et uns des sergenz le prenoit ; 
Et je vi que vers moi venoit 
Une pucele bele et gente. 
En li esgarder mis m'antente, 
Qu'ele estoit bele et longue et droite. 
De moi desarmer fu adroite, 
Qu'ele le fist et bien et bel ; 
Et m'afubla d'un cort mantel 
Vair d'escarlate peonace ; 
Et se nos guerpirent la place, 
Que avoec moi ne avoec li 
Ne remest nus ; ce m'abeli, 
Que plus n'i queroie veoir. 
Et ele me mena seoir 
El plus bel praelet del monde, 
Clos de bas mur a la reonde. 
La la trovai si afeitiee, 
Si bien parlant, si anseigniee, 
De tel solaz et de tel estre 
Que mout m'i delitoit a estre, 
Ne ja mes por nul estovoir 
Ne m'an queïsse removoir ; 
Mes tant me fist, la nuit, de guerre 
Li vavasors qu'il me vint querre 
Qant de soper fu tans et ore ; 
N'i poi plus feire de demore, 
Si fis lors son comandemant. 
Del soper vos dirai briemant 
Qu'il fu del tot a ma devise, 
Des que devant moi fu assise 
La pucele, qui s'i assist. 
Aprés mangier itant me dist 
Li vavasors qu'il ne savoit 
Le terme puis que il avoit 
Herbergié chevalier errant 
Qui aventure alast querant ; 
N'en ot, piece a, nul herbergié. 
Aprés me repria que gié 
Par son ostel m'an revenisse 
An guerredon et an servise, 
Et je li dis : » Volentiers, sire « 
Que honte fust de l'escondire ; 
Petit por mon oste feïsse 
Se cest don li escondeïsse. 
Mout fui bien la nuit ostelez, 
Et mes chevax fu establez, 
Que g'en oi mout proié le soir. 
Lors que l'en pot le jor veoir, 
Si fu bien fette ma proiere ; 
Mon boen oste et sa fille chiere 
Au Saint Esperit comandai ; 
A trestoz congié demandai, 
Si m'en alai lués que je poi. 
L'ostel gaires esloignié n'oi 
Qant je trovai en uns essarz 
Tors salvages, ors et lieparz 
Qui s'antreconbatoient tuit 
Et demenoient si grant bruit 
Et tel fierté et tel orguel, 
Se voir conuistre vos an vuel, 
C'une piece me treis arriere, 
Que nule beste n'est tant fiere 
Ne plus orguelleuse de tor. 
Uns vileins, qui resanbloit Mor, 
Leiz et hideus a desmesure, 
Einsi tres leide criature 
Qu'an ne porroit dire de boche, 
Assis s'estoit sor une çoche, 
Une grant maçue en sa main. 
Je m'aprochai vers le vilain, 
Si vi qu'il ot grosse la teste 
Plus que roncins ne autre beste, 
Chevox mechiez et front pelé, 
S'ot pres de .ii. espanz de lé, 
Oroilles mossues et granz 
Autiex com a uns olifanz, 
Les sorcix granz et le vis plat, 
Ialz de çuete et nes de chat, 
Boche fandue come lous, 
Danz de sengler aguz et rous, 
Barbe rosse, grenons tortiz, 
Et le manton aers au piz, 
Longue eschine torte et boçue. 
Apoiez fu sor sa maçue, 
Vestuz de robe si estrange 
Qu'il n'i avoit ne lin ne lange, 
Einz ot a son col atachiez 
.II. cuirs, de novel escorchiez, 
Ou de .ii. tors ou de .ii. bués. 
An piez sailli li vilains lués 
Qu'il me vit vers lui aprochier. 
Ne sai s'il me voloit tochier 
Ne ne sai qu'il voloit enprendre, 
Mes je me garni de desfandre 
Tant que je vi que il estut 
En piez toz coiz ne ne se mut, 
Et fu montez desor .i. tronc, 
S'ot bien .xvii. piez de lonc ; 
Si m'esgarda ne mot ne dist, 
Ne plus c'une beste feïst ; 
Et je cuidai qu'il ne seüst 
Parler ne reison point n'eüst. 
Tote voie tant m'anhardi 
Que je li dis : “ Va, car me di 
Se tu es boene chose ou non ! ” 
Et il me dist qu'il ert uns hom. 
“ Quiex hom iés tu ? - Tex con tu voiz ; 
Si ne sui autres nule foiz. 
- Que fez tu ci ? - Ge m'i estois, 
Et gart les bestes de cest bois. 
- Gardes ? Par saint Pere de Rome, 
Ja ne conuissent eles home ! 
Ne cuit qu'an plain ne an boschage 
Puisse an garder beste sauvage, 
N'en autre leu, por nule chose, 
S'ele n'est liee et anclose. 
- Je gart si cestes et justis 
Que ja n'istront de cest porpris. 
- Et tu, comant ? Di m'an le voir. 
- N'i a celi qui s'ost movoir 
Des que ele me voit venir ; 
Car quant j'en puis une tenir, 
Si l'estraing si par les .ii. corz, 
As poinz que j'ai et durs et forz, 
Que les autres de peor tranblent 
Et tot environ moi s'asanblent 
Ausi con por merci crier ; 
Ne nus ne s'i porroit fier, 
Fors moi, s'antr'eles s'estoit mis, 
Qu'il ne fust maintenant ocis. 
Einsi sui de mes bestes sire, 
Et tu me redevroies dire 
Quiex hom tu iés et que tu quiers. 
- Je sui, fet il, uns chevaliers 
Qui quier ce que trover ne puis ; 
Assez ai quis, et rien ne truis. 
- Et que voldroies tu trover ? 
- Avanture, por esprover 
Ma proesce et mon hardemant. 
Or te pri et quier et demant, 
Se tu sez, que tu me consoille 
Ou d'aventure ou de mervoille. 
- A ce, fet il, faudras tu bien : 
D'aventure ne sai je rien, 
N'onques mes n'en oï parler. 
Mes se tu voloies aler 
Ci pres jusqu'a une fontainne, 
N'en revandroies pas sanz painne, 
Se ne li randoies son droit. 
Ci pres troveras or endroit 
.I. Santier qui la te manra. 
Tote la droite voie va, 
Se bien viax tes pas anploier, 
Que tost porroies desvoier : 
Il i a d'autres voies mout. 
La fontainne verras qui bout, 
S'est ele plus froide que marbres. 
Onbre li fet li plus biax arbres 
C'onques poïst former Nature. 
En toz tens sa fuelle li dure, 
Qu'il ne la pert por nul iver. 
Et s'i pant uns bacins de fer 
A une si longue chaainne 
Qui dure jusqu'an la fontainne. 
Lez la fontainne troverras 
.I. perron, tel con tu verras ; 
Je ne te sai a dire quel, 
Que je n'en vi onques nul tel ; 
Et d'autre part une chapele, 
Petite, mes ele est mout bele. 
S'au bacin viax de l'eve prandre 
Et desus le perron espandre, 
La verras une tel tanpeste 
Qu'an cest bois ne remanra beste, 
Chevriax ne cers ne dains ne pors, 
Nes li oisel s'an istront fors ; 
Car tu verras si foudroier, 
Vanter, et arbres peçoier, 
Plovoir, toner et espartir 
Que, se tu t'an puez departir 
Sanz grant enui et sanz pesance, 
Tu seras de meillor cheance 
Que chevaliers qui i fust onques. ” 
Del vilain me parti adonques, 
Qu'il i ot la voie mostree. 
Espoir si fu tierce passee 
Et pot estre pres de midi 
Quant l'arbre et la fontainne vi. 
Bien sai de l'arbre, c'est la fins, 
Que ce estoit li plus biax pins 
Qui onques sor terre creüst. 
Ne cuit c'onques si fort pleüst 
Que d'eve i passast une gote, 
Einçois coloit par desor tote. 
A l'arbre vi le bacin pandre, 
Del plus fin or qui fust a vandre 
Encor onques en nule foire. 
De la fontainne, poez croire 
 [...] 
Li perrons ert d'une esmeraude, 
Perciee ausi com une boz, 
Et s'a .iiii. rubiz desoz, 
Plus flanboianz et plus vermauz 
Que n'est au matin li solauz, 
Qant il apert en oriant. 
Ja, que je sache a esciant, 
Ne vos an mantirai de mot. 
La mervoille a veoir me plot 
De la tanpeste et de l'orage, 
Don je ne me ting mie a sage, 
Que volentiers m'an repantisse 
Tot maintenant, se je poïsse, 
Quant je oi le perron crosé 
De l'eve au bacin arosé. 
Mes trop en i verssai, ce dot ; 
Que lors vi le ciel si derot 
Que de plus de .xiiii. parz 
Me feroit es ialz li esparz 
Et les nues tot mesle mesle 
Gitoient pluie, noif et gresle. 
Tant fu li tans pesmes et forz 
Que cent foiz cuidai estre morz 
Des foudres qu'antor moi cheoient 
Et des arbres qui peceoient. 
Sachiez que mout fui esmaiez, 
Tant que li tans fu rapaiez. 
Mes Dex tost me rasegura, 
Que li tans gaires ne dura 
Et tuit li vant se reposerent ; 
Des que Deu plot, vanter n'oserent. 
Et quant je vi l'air cler et pur, 
De joie fui toz asseür, 
Que joie, s'onques la conui, 
Fet tot oblier grant enui. 
Jusque li tans fu trespassez, 
Vi sor le pin toz amassez 
Oisiax, s'est qui croire le vuelle, 
Qu'il n'i paroit branche ne fuelle 
Que tot ne fust covert d'oisiax ; 
S'an estoit li arbres plus biax ; 
Doucemant li oisel chantoient 
Si que mout bien s'antracordoient ; 
Et divers chanz chantoit chascuns, 
C'onques ce que chantoit li uns 
A l'autre chanter ne oï. 
De lor joie me resjoï, 
S'escoutai tant qu'il orent fet 
Lor servise trestot a tret ; 
Que mes n'oï si bele joie 
Ne ja ne cuit que nus hom l'oie 
Se il ne va oïr celi 
Qui tant me plot et abeli 
Que je m'an dui por fos tenir. 
Tant i fui que j'oï venir 
Chevaliers, ce me fu avis, 
Bien cuidai que il fussent dis, 
Tel noise et tel bruit demenoit 
Uns seus chevaliers qui venoit. 
Quant ge le vi tot seul venant, 
Mon cheval restraing maintenant 
N'a monter demore ne fis ; 
Et cil, come mautalentis, 
Vint plus tost c'uns alerions, 
Fiers par sanblant come lions. 
De si haut con il pot crier 
Me comança a desfier, 
Et dist : “ Vassax, mout m'avez fet, 
Sanz desfiance, honte et let. 
Desfier me deüssiez vos 
Se il eüst reison an vos, 
Ou au moins droiture requerre 
Einz que vos me meüssiez guerre. 
Mes se je puis, sire vasax, 
Sor vos retornera cist max 
Del domage qui est paranz ; 
Environ moi est li garanz 
De mon bois qui est abatuz. 
Plaindre se doit qui est batuz ; 
Et je me plaing, si ai reison, 
Que vos m'avez de ma meison 
Fors chacié a foudre et a pluie. 
Fet m'avez chose qui m'enuie, 
Et dahez ait cui ce est bel, 
Qu'an mon bois et an mon chastel 
M'avez feite tele envaïe 
Ou mestier ne m'eüst aïe 
Ne de grant tor ne de haut mur. 
Onques n'i ot home asseür 
An forteresce qui i fust 
De dure pierre ne de fust. 
Mes sachiez bien que des or mes 
N'avroiz de moi trives ne pes. ” 
A cest mot, nos antrevenimes, 
Les escuz anbraciez tenimes, 
Si se covri chascuns del suen. 
Li chevaliers ot cheval buen 
Et lance roide ; et fu sanz dote 
Plus granz de moi la teste tote. 
Einsi del tot a meschief fui, 
Que je fui plus petiz de lui 
Et ses chevax miaudres del mien. 
Parmi le voir, ce sachiez bien, 
M'an vois por ma honte covrir. 
Si grant cop con je poi ferir 
Li donai, c'onques ne m'an fains ; 
El conble de l'escu l'atains ; 
S'i mis trestote ma puissance 
Si qu'an pieces vola ma lance ; 
Et la soe remest antiere, 
Qu'ele n'estoit mie legiere, 
Einz pesoit plus, au mien cuidier, 
Que nule lance a chevalier, 
Qu'ainz nule si grosse ne vi. 
Et li chevaliers me feri 
Si duremant que del cheval 
Parmi la crope, contreval, 
Me mist a la terre tot plat ; 
Si me leissa honteus et mat, 
C'onques puisne me regarda. 
Mon cheval prist et moi leissa, 
Si se mist arriere a la voie. 
Et je, qui mon roi ne savoie, 
Remés angoisseus et pansis. 
Delez la fontainne m'asis 
.I. petit, si me sejornai ; 
Le chevalier siudre n'osai, 
Que folie feire dotasse. 
Et, se je bien siudre l'osasse, 
Ne sai ge que il se devint. 
En la fin, volantez me vint 
Qu'a mon oste covant tanroie 
Et que a lui m'an revanroie. 
Ensi me plot, ensi le fis ; 
Mes jus totes mes armes mis 
Por plus aler legieremant ; 
Si m'an reving honteusemant. 
Qant je ving la nuit a ostel, 
Trovai mon oste tot autel, 
Ausi lié et ausi cortois 
Come j'avoie fet einçois. 
Onques de rien ne m'aparçui, 
Ne de sa fille ne de lui, 
Que moins volentiers me veïssent 
Ne que moins d'enor me feïssent 
Qu'il avoient fet l'autre nuit. 
Grant enor me porterent tuit, 
Les lor merciz, an la meison ; 
Et disoient c'onques mes hom 
N'an eschapa, que il seüssent 
Ne que il oï dire eüssent, 
De la don j'estoie venuz, 
Qu'il n'i fust morz ou retenuz. 
Ensi alai, ensi reving ; 
Au revenir por fol me ting. 
Si vos ai conté come fos 
Ce c'onques mes conter ne vos. 
- Par mon chief, fet messire Yvains, 
Vos estes mes cosins germains, 
Si nos devons mout entramer ; 
Mes de ce vos puis fol clamer 
Quant vos tant le m'avez celé. 
Se je vos ai fol apelé, 
Je vos pri qu'il ne vos an poist, 
Que se je puis et il me loist, 
G'irai vostre honte vangier. 
- Bien pert que c'est aprés mangier, 
Fet Kex, qui teire ne se pot. 
Plus a paroles an plain pot 
De vin qu'an un mui de cervoise. 
L'en dit que chaz saous s'anvoise. 
Aprés mangier, sanz remuer, 
Vet chascuns Loradin tuer, 
Et vos iroiz vengier Forré ! 
Sont vostre panel aborré 
Et voz chauces de fer froiees 
Et voz banieres desploiees ? 
Or tost, por Deu, messire Yvain, 
Movroiz vos enuit ou demain ? 
Feites le nos savoir, biax sire, 
Quant vos iroiz an cest martire, 
Que nos vos voldrons convoier ; 
N'i avra prevost ne voier 
Qui volantiers ne vos convoit. 
Et si vos pri, comant qu'il soit, 
N'en alez pas sanz noz congiez. 
Et se vos anquenuit songiez 
Malvés songe, si remenez ! 
- Comant ? Estes vos forssenez, 
Messire Kex, fet la reïne, 
Que vostre leingue onques ne fine ? 
La vostre leingue soit honie, 
Que tant i a d'escamonie ! 
Certes, vostre leingue vos het, 
Que tot le pis que ele set 
Dit a chascun, comant qu'il soit. 
Leingue qui onques ne recroit 
De mal dire soit maleoite ! 
La vostre leingue si esploite 
Qu'ele vos fet par tot haïr : 
Mialz ne vos puet ele traïr. 
Bien sachiez, je l'apeleroie 
De traïson, s'ele estoit moie. 
Home qu'an ne puet chastier 
Devroit en au mostier lier 
Come desvé, devant les prones. 
- Certes, dame, de ses ranposnes, 
Fet messire Yvains, ne me chaut. 
Tant puet et tant set et tant vaut 
Messire Kex an totes corz 
Qu'il n'i iert ja müez ne sorz. 
Bien set ancontre vilenie 
Respondre san et corteisie, 
Ne nel fist onques autremant. 
Or savez vos bien se je mant. 
Mes je n'ai cure de tancier 
Ne de folie ancomancier ; 
Que cil ne fet pas la meslee 
Qui fiert la premiere colee, 
Einz la fet cil qui se revanche. 
Bien tanceroit a un estrange 
Qui ranpone son conpaignon. 
Ne vuel pas sanbler le gaignon 
Qui se herice et se reguingne 
Qant autres gaingnons le rechingne. » 
Queque il parloient ensi, 
Li rois fors de la chanbre issi, 
Ou il ot fet longue demore, 
Que dormi ot jusqu'a ceste ore. 
Et li baron, quant il le virent, 
Tuit an piez contre lui saillirent 
Et il toz raseoir les fist. 
Delez la reïne s'asist, 
Et la reïne maintenant 
Les noveles Calogrenant 
Li reconta tot mot a mot, 
Que bien et bel conter li sot. 
Li rois les oï volantiers 
Et fist trois sairemanz antiers, 
L'ame Uterpandagron son pere 
Et la son fil et la sa mere, 
Qu'il iroit veoir la fontaine, 
Ja einz ne passeroit quinzaine, 
Et la tempeste et la mervoille, 
Si que il i vanra la voille 
Monseignor Saint Jehan Baptiste, 
Et s'i panra la nuit son giste, 
Et dit que avoec lui iroient 
Tuit cil qui aler i voldroient. 
De ce que li rois devisa 
Tote la corz mialz l'en prisa, 
Car mout i voloient aler 
Li baron et li bacheler. 
Mes qui qu'an soit liez et joianz, 
Messire Yvains an fu dolanz, 
Qu'il i cuidoit aler toz seus ; 
Si fu destroiz et angoisseus 
Del roi, qui aler i devoit. 
Por ce seulemant li grevoit 
Qu'il savroit bien que la bataille 
Avroit messire Kex, sanz faille, 
Einz que il, s'il la requeroit ; 
Ja vehee ne li seroit ; 
Ou messire Gauvains meïsmes, 
Espoir, li demandera primes. 
Se nus de ces deus la requiert, 
Ja contredite ne lor iert. 
Mes il ne les atendra mie, 
Qu'il n'a soing de lor conpaignie, 
Einçois ira toz seus, son vuel, 
Ou a sa joie ou a son duel, 
Et, qui que remaigne a sejor, 
Il vialt estre jusqu'a tierz jor 
An Broceliande, et querra, 
S'il puet, tant que il troverra 
L'estroit santier tot boissoneus, 
Que trop an est cusançoneus, 
Et la landeet la meison fort 
Et le solaz et le deport 
De la cortoise dameisele 
Qui mout est avenanz et bele, 
Et le prodome avoec sa fille, 
Qui a enor feire s'essille, 
Tant est frans et de boene part. 
Puis verra la tor et l'essart 
Et le grant vilain qui le garde. 
Li veoirs li demore et tarde 
Del vilain qui tant par est lez, 
Granz et hideus et contrefez 
Et noirs a guise d'esperon. 
Puis verra, s'il puet, le perron 
Et la fontainne et le bacin 
Et les oisiax desor le pin ; 
Si fera plovoir et vanter. 
Mes il ne s'en quiert ja vanter 
Ne ja, son vuel, nus nel savra 
Jusque tant que il en avra 
Grant honte ou grant enor eüe, 
Puis si soit la chose seüe. 
Messire Yvains de la cort s'anble 
Si qu'a nul home ne s'asanble, 
Mes seus vers son ostel s'en va. 
Tote sa mesniee trova, 
Si comande a metre sa sele 
Et un suen escuier apele 
Cui il ne celoit nule rien. 
« Di va ! fet il, avoec moi vien 
La fors et mes armes m'aporte ! 
Je m'an istrai par cele porte 
Sor mon palefroi, tot le pas. 
Garde, ne demorer tu pas, 
Qu'il me covient mout loing errer. 
Et mon cheval fai bien ferrer, 
Si l'amainne tost aprés moi, 
Puis ramanras mon palefroi. 
Mes garde bien, ce te comant, 
S'est nus qui de moi te demant, 
Que ja noveles li an dies. 
Se or de rien an moi te fies, 
Ja mar t'i fieroies mes. 
- Sire, fet il, or aiez pes, 
Que ja par moi nus nel savra. 
Alez, que je vos siudrai la. » 
Messire Yvains maintenant monte, 
Qu'il vangera, s'il puet, la honte 
Son cosin einz que il retort. 
Li escuiers maintenant cort 
Au boen cheval, si monta sus, 
Que de demore n'i ot plus, 
Qu'il n'i failloit ne fers ne clos. 
Son seignor siust toz les galos 
Tant que il le vit descendu, 
Qu'il l'avoit un po atendu 
Loing del chemin, en .i. destor. 
Tot son hernois et son ator 
En aporte ; cil l'atorna. 
Messire Yvains ne sejorna, 
Puis qu'armez fu, ne tant ne quant, 
Einçois erra chascun jor tant, 
Par montaignes et par valees 
Et par forez longues et lees, 
Par leus estranges et salvages, 
Et passa mainz felons passages 
Et maint peril et maint destroit 
Tant qu'il vint au santier estroit 
Plain de ronces et d'oscurtez ; 
Et lors fu il asseürez 
Qu'il ne pooit mes esgarer. 
Qui que le doie conparer, 
Ne finera tant que il voie 
Le pin qui la fontainne onbroie, 
Et le perron et la tormante 
Qui grausle et pluet et tone et vante. 
La nuit ot, ce poez savoir, 
Tel oste com il vost avoir ; 
Car plus de bien et plus d'enor 
Trueve il assez el vavasor 
Que ne vos ai conté et dit ; 
Et an la pucele revit 
De san et de biauté cent tanz 
Que n'ot conté Calogrenanz, 
Qu'an ne puet pas dire la some 
De prode fame et de prodome, 
Des qu'il s'atorne a grant bonté. 
Ja n'iert tot dit ne tot conté, 
Que leingue ne puet pas retreire 
Tant d'enor con prodon set feire. 
Messire Yvains cele nuit ot 
Mout boen ostel, et mout li plot. 
Et vint es essarz l'andemain, 
Si vit les tors et le vilain, 
Qui la voie li anseingna ; 
Mes  [...] de cent foiz se seingna 
De la mervoille que il ot, 
Comant Nature feire sot 
Oevre si leide et si vilainne. 
Puis erra jusqu'a la fontainne, 
Si vit qanqu'il voloit veoir. 
Sanz arester et sanz seoir, 
Verssa sor le perron de plain 
De l'eve le bacin tot plain. 
Et maintenant vanta et plut 
Et fist tel tans con faire dut. 
Et quant Dex redona le bel, 
Sor le pin vindrent li oisel 
Et firent joie merveilleuse 
Sor la fontainne perilleuse. 
Einz que la joie fust remeise, 
Vint, d'ire plus ardanz que breise, 
Uns chevaliers a si grant bruit 
Con s'il chaçast .i. cerf de ruit. 
Et maintenant qu'il s'antrevirent, 
S'antrevindrent et sanblant firent 
Qu'il s'antrehaïssent de mort. 
Chascuns ot lance roide et fort ; 
Si s'antredonent si granz cos 
Qu'an.ii. les escuz de lor cos 
Percent, et li hauberc deslicent ; 
Les lances fandent et esclicent, 
Et li tronçon volent an haut. 
Li uns l'autre a l'espee assaut ; 
Si ont, au chaple des espees, 
Les guiges des escuz colpees 
Et les escuz dehachiez toz, 
Et par desus et par desoz, 
Si que les pieces an depandent 
N'il ne s'an cuevrent ne desfandent ; 
Car si les ont harigotez 
Qu'a delivre sor les costez 
Et sor les piz et sor les hanches 
Essaient les espees blanches. 
Felenessemant s'antrespruevent 
N'onques d'un estal ne se muevent 
Ne plus que feïssent dui gres ; 
Einz dui chevalier plus angrés 
Ne furent de lor mort haster. 
N'ont cure de lor cos gaster, 
Que mialz qu'il pueent les anploient. 
Les hiaumes anbuingnent et ploient 
Et des haubers les mailles volent, 
Si que del sanc assez se tolent ; 
Car d'ax meïsmes sont si chaut 
Lor hauberc que li suens ne vaut 
A chascun gueres plus d'un froc. 
Anz el vis se fierent d'estoc, 
S'est mervoille comant tant dure 
Bataille si fiere et si dure. 
Mes andui sont de si fier cuer 
Que li uns por l'autre, a nul fuer, 
De terre .i. pié ne guerpiroit 
Se jusqu'a mort ne l'enpiroit. 
Et de ce firent mout que preu 
C'onques lor cheval an nul leu 
Ne ferirent ne maheignierent, 
Qu'il ne vostrent ne ne deignierent, 
Mes toz jorz a cheval se tienent 
Que nule foiz a pié ne vienent ; 
S'an fu la bataille plus bele. 
En la fin, son hiaume escartele 
Au chevalier messire Yvains. 
Del cop fu estonez et vains 
Li chevaliers ; mout s'esmaia, 
Qu'ainz si felon cop n'essaia, 
Qu'il li ot desoz le chapel 
Le chief fandu jusqu'au cervel, 
Tant que del cervel et del sanc 
Taint la maille del hauberc blanc, 
Don si tres grant dolor santi 
Qu'a po li cuers ne li manti. 
S'il s'an foï, n'a mie tort, 
Qu'il se santi navrez a mort ; 
Car riens ne li valut desfansse. 
Si tost s'an fuit, com il s'apansse, 
Vers son chastel, toz esleissiez, 
Et li ponz li fu abeissiez 
Et la porte overte a bandon ; 
Et messire Yvains de randon 
Quanqu'il puet aprés esperone. 
Si con girfauz grue randone, 
Qui de loing muet et tant l'aproche 
Qu'il la cuide panre et n'i toche, 
Ensi cil fuit, et cil le chace 
Si pres qu'a po qu'il ne l'anbrace, 
Et si ne le par puet ataindre ; 
Et s'est si pres que il l'ot plaindre 
De la destrece que il sant. 
Mes toz jorz a foïr entant 
Et cil de chacier s'esvertue, 
Qu'il crient sa poinne avoir perdue 
Se mort ou vif ne le retient, 
Que des ranpones li sovient 
Que messire Kex li ot dites. 
N'est pas de la promesse quites 
Que son cosin avoit promise, 
Ne creüz n'iert an nule guise 
S'anseignes veraies n'an porte. 
A esperon jusqu'a la porte 
De son chastel l'en a mené ; 
Si sont anz enbedui antré. 
Home ne fame n'i troverent 
Es rues par ou il antrerent, 
Si vindrent anbedui d'eslés 
Parmi la porte del palés. 
La porte fu mout haute et lee, 
Si avoit si estroite antree 
Que dui home ne dui cheval 
Sanz anconbrier et sanz grant mal 
N'i pooient ansanble antrer 
N'anmi la porte entrancontrer ; 
Car ele estoit autresi faite 
Con l'arbaleste qui agaite 
Le rat, quant il vient au forfet ; 
Et l'espee est an son aguet 
Desus, qui tret et fiert et prant, 
Qu'ele eschape lors et descent 
Que riens nule adoise a la clef, 
Ja n'i tochera si soef. 
Ensi desus la porte estoient 
Dui trabuchet qui sostenoient 
Amont une porte colant 
De fer esmolue et tranchant ; 
Se riens sor ces engins montoit, 
La porte d'amont descendoit ; 
S'estoit pris et dehachiez toz 
Cui la porte ateignoit desoz. 
Et tot enmi a droit conpas 
Estoit si estroiz li trespas 
Con se fust uns santiers batuz. 
El droit santier s'est anbatuz 
Li chevaliers mout sagemant 
Et messire Yveins folemant 
Hurte grant aleüre aprés, 
Si le vint ateignant si pres 
Qu'a l'arçon derriere le tint ; 
Et de ce mout bien li avint 
Qu'il se fu avant estanduz : 
Toz eüst esté porfanduz, 
Se ceste avanture ne fust, 
Que li chevax marcha le fust 
Qui tenoit la porte de fer. 
Si con li deables d'anfer, 
Descent la porte et chiet aval 
Sanz enconbrier et sanz grant mal 
Derriere, et tranche tot par mi ; 
Mes ne tocha, la Deu merci, 
Monseignor Yvein maintenant, 
Qu'a res del dos li vint reant, 
Si c'anbedeus les esperons 
Li trancha a res des talons, 
Et il cheï mout esmaiez ; 
Cil qui estoit a mort plaiez 
Li eschapa en tel meniere. 
Une autel porte avoit derriere 
Come cele devant estoit. 
Li chevaliers qui s'an fuioit 
Par cele porte s'an foï 
Et la porte aprés lui cheï. 
Ensi fu messire Yvains pris. 
Mout angoisseus et antrepris 
Remest dedanz la sale anclos, 
Qui tote estoit cielee a clos 
Dorez, et pointes les meisieres 
De boene oevre et de colors chieres. 
Mes de rien si grant duel n'avoit 
Con de ce que il ne savoit 
Quel part cil an estoit alez. 
Une chanbrete iqui delez 
Oï ovrir ; d'un huis estroit, 
Queque il ert an son destroit, 
S'an issi une dameisele, 
Gente de cors et de vis bele, 
Et l'uis aprés li referma. 
Qant monseignor Yvein trova, 
Si l'esmaia mout de premiers : 
« Certes, fet ele, chevaliers, 
Je criem que mal soiez venuz : 
Se vos estes ceanz tenuz, 
Vos i seroiz toz depeciez, 
Que mes sire est a mort plaiez 
Et bien sai que vos l'avez mort. 
Ma dame an fet .i. duel si fort, 
Et ses genz anviron lui crïent, 
Que par po de duel ne s'ocïent ; 
Si vos sevent il bien ceanz, 
Mes entr'ax est li diax si granz 
Que il n'i pueent or entandre ; 
Si vos voelent ocirre ou pandre : 
A ce ne pueent il faillir, 
Qant il vos voldront assaillir. » 
Et messire Yvains li respont : 
« Ja, se Deu plest, ne m'ocirront 
Ne ja par aus pris ne serai. 
- Non, fet ele, que g'en ferai 
Avoec vos ma puissance tote. 
N'est mie prodon qui trop dote ; 
Por ce cuit que prodom soiez 
Que n'iestes pas trop esmaiez. 
Et sachiez bien, se je pooie, 
Servise et enor vos feroie, 
Car vos la feïstes ja moi. 
Une foiz, a la cort le roi 
M'envoia ma dame an message. 
Espoir, si ne fui pas si sage, 
Si cortoise, ne de tel estre 
Come pucele deüst estre ; 
Mes onques chevalier n'i ot 
Qu'a moi deignast parler .i. mot 
Fors vos, tot seul, qui estes ci ; 
Mes vos, la vostre grant merci, 
M'i enorastes et servistes. 
De l'enor que vos m'i feïstes 
Vos randrai ja le guerredon. 
Bien sai comant vos avez non 
Et reconeü vos ai bien : 
Filz estes au roi Urien 
Et s'avez non messire Yvains. 
Or soiez seürs et certains 
Que ja, se croire me volez, 
N'i seroiz pris ne afolez ; 
Et cest mien anelet prendroiz 
Et, s'il vos plest, sel me randroiz 
Quant je vos avrai delivré. » 
Lors li a l'anelet livré, 
Si li dist qu'il avoit tel force 
Com a, desus le fust, l'escorce, 
Qu'el le cuevre, qu'an n'en voit point ; 
Mes il covient que l'en l'anpoint 
Si qu'el poing soit la pierre anclose ; 
Puis n'a garde de nule chose 
Cil qui l'anel an son doi a, 
Que ja veoir ne le porra 
Nus hom, tant ait les ialz overz, 
Ne que le fust qui est coverz 
De l'escorce, qu'an n'en voit point. 
Monseignor Yvain ce anjoint, 
Et, quant ele li ot ce dit, 
Sel mena seoir en .i. lit 
Covert d'une coute si riche 
Qu'ainz n'ot tel li dus d'Osteriche ; 
Cele dit que, se il voloit, 
A mangier li aporteroit ; 
Et il dist qu'il li estoit bel. 
La dameisele cort isnel 
En sa chanbre et revint mout tost, 
S'aporta .i. chapon en rost 
Et vin qui fu de boene grape, 
Plain pot, covert de blanche nape ; 
Si li a a mangier offert 
Cele qui volentiers le sert ; 
Et cil, cui bien estoit mestiers, 
Menja et but mout volentiers. 
Quant il ot mangié et beü, 
Furent par leanz espandu 
Li chevalier qui le queroient, 
Qui lor seignor vangier voloient, 
Qui ja estoit an bieres mis. 
Et cele li a dit : « Amis, 
Oez qu'il vos quierent ja tuit ; 
Mout i a grant noise et grant bruit, 
Mes, qui que veigne et qui que voise, 
Ne vos movez ja por la noise, 
Que vos ne seroiz ja trovez, 
Se de cest lit ne vos movez ; 
Ja verroiz plainne ceste sale 
De gent mout enuieuse et male 
Qui trover vos i cuideront ; 
Et si cuit qu'il aporteront 
Par ci le cors por metre an terre ; 
Si vos comanceront a querre 
Et desoz bans et desoz liz. 
Si seroit solaz et deliz 
A home qui peor n'avroit, 
Quant gent si avuglez verroit ; 
Qu'il seront tuit si avuglé, 
Si desconfit, si desjuglé 
Que il anrageront tuit d'ire ; 
Je ne vos sai ore plus dire 
Ne je n'i os plus demorer. 
Mes Deu puisse je aorer, 
Qui m'a doné le leu et l'eise 
De feire chose qui vos pleise, 
Que mout grant talant en avoie. » 
Lors s'est arriers mise a la voie 
Et, quant ele s'an fu tornee, 
Fu tote la genz atornee, 
Qui de .ii. parz as portes vindrent 
Et bastons et espees tindrent ; 
Si ot mout grant fole et grant presse 
De gent felenesse et angresse ; 
Et virent del cheval tranchié, 
Devant la porte, la mitié. 
Lors si cuidoient estre cert, 
Qant li huis seroient overt, 
Que dedanz celui troveroient 
Que il por ocirre queroient. 
Puis firent traire amont les portes, 
Par coi maintes genz furent mortes, 
Mes il n'i ot a celui triege
Tandu ne trebuchetne piege, 
Einz i entrerent tuit de front ; 
Et l'autre mitié trovee ont 
Del cheval mort devant le suel ; 
Mes onques entr'ax n'orent oel 
Don monseignor Yvain veïssent, 
Que mout volentiers oceïssent ; 
Et il les veoit anragier 
Et forssener et correcier ; 
Et disoient : « Ce, que puet estre ? 
Que ceanz n'a huis ne fenestre 
Par ou riens nule s'an alast, 
Se ce n'ert oisiax qui volast 
Ou escuriax ou cisemus 
Ou beste ausi petite ou plus, 
Que les fenestres sont ferrees, 
Et les portes furent fermees 
Lors que mes sire en issi fors ; 
Morz ou vis est ceanz li cors, 
Que defors ne remest il mie. 
La sele assez plus que demie 
Est ça dedanz, ce veons bien, 
Ne de lui ne trovomes rien 
Fors que les esperons tranchiez 
Qui li cheïrent de ses piez. 
Or au cerchier par toz ces engles, 
Si lessomes ester ces gengles, 
Qu'ancor est il ceanz, ce cuit, 
Ou nos somes anchanté tuit, 
Ou tolu le nos ont maufé. » 
Ensi trestuit d'ire eschaufé 
Parmi la sale le queroient 
Et parmi les paroiz feroient 
Et par les liz et par les bans ; 
Mes des cos fu quites et frans 
Li liz ou cil estoit couchiez, 
Qu'il n'i fu feruz ne tochiez. 
Mes assez ferirent antor 
Et mout randirent grant estor 
Par tot leanz de lor bastons, 
Com avugles qui a tastons 
Va aucune chose cerchant. 
Quequ'il aloient reverchant 
Desoz liz et desoz eschames, 
Vint une des plus beles dames 
C'onques veïst riens terriene. 
De si tres bele crestiene 
Ne fu onques plez ne parole ; 
Mes de duel feire estoit si fole 
Qu'a po qu'ele ne s'ocioit. 
A la foiee, si crioit 
Si haut com ele pooit plus, 
Et recheoit pasmee jus. 
Et quant ele estoit relevee, 
Ausi come fame desvee, 
Se comançoit a dessirier 
Et ses chevols a detranchier ; 
Ses mains detuert et ront ses dras, 
Si se repasme a chascun pas, 
Ne riens ne la puet conforter, 
Que son seignor en voit porter 
Devant li, en la biere, mort, 
Don ja ne cuide avoir confort ; 
Por ce crioit a haute voiz. 
L'eve beneoite et les croiz 
Et li cierge aloient avant 
Avoec les dames d'un covant, 
Et li texte et li ancenssier 
Et li clerc, qui sont despanssier 
De feire la haute despansse 
A cui la cheitive ame pansse. 
Messire Yvains oï les criz 
Et le duel, qui ja n'iert descriz, 
Ne nus ne le porroit descrivre, 
Ne tex ne fu escriz an livre ; 
Et la processions passa, 
Mes enmi la sale amassa 
Entor la biere uns granz toauz, 
Que li sans chauz, clers, et vermauz 
Rissi au mort parmi la plaie ; 
Et ce fu provance veraie 
Qu'ancor estoit leanz, sanz faille, 
Cil qui ot feite la bataille 
Et qui l'avoit mort et conquis. 
Lors ont par tot cerchié et quis 
Et reverchié et tremué, 
Si que tuit furent tressué 
De grant angoisse et de tooil 
Qu'il orent por le sanc vermoil 
Qui devant aus fu degotez. 
Puis fu mout feruz et botez 
Messire Yveins, la ou il jut ; 
Mes ainz por ce ne se remut. 
Et les genz plus et plus crioient 
Por les plaies qui escrevoient ; 
Si se mervoillent por coi seinnent, 
N'il ne truevent de coi se pleingnent, 
Et dit chascuns et cil et cist : 
« Entre nos est cil qui l'ocist, 
Ne nos ne le veomes mie : 
Ce est mervoille et deablie. » 
Por ce tel duel par demenoit 
La dame qu'ele forssenoit 
Et crioit come fors del san : 
« Ha ! Dex, don ne trovera l'an 
L'omecide, le traïtor 
Qui m'a ocis mon boen seignor ? 
Boen ? Voire le meillor des buens ! 
Voirs Dex, li torz an seroit tuens 
Se tu l'en leisses eschaper. 
Autrui que toi n'en doi blasmer, 
Que tu le m'anbles a veüe. 
Einz tex force ne fu veüe 
Ne si lez torz con tu me fez, 
Que nes veoir ne le me lez, 
Celui qui est si pres de moi. 
Bien puis dire, quant je nel voi, 
Que antre nos s'est ceanz mis 
Ou fantosmes ou anemis ; 
S'an sui anfantosmee tote ; 
Ou il est coarz, si me dote ; 
Coarz est il, quant il me crient : 
De grant coardise li vient 
Qant devant  [...] mostrer ne s'ose. 
Ha ! fantosme, coarde chose, 
Por qu'iés vers moi acoardie 
Quant vers mon seignor fus hardie ? 
Que ne t'ai ore an ma baillie ? 
Ta puissance fust ja faillie ! 
Por coi ne te puis or tenir ? 
Mes ce, comant pot avenir 
Que tu mon seignor oceïs 
Se an traïson nel feïs ? 
Ja voir par toi conquis ne fust 
Mes sires, se veü t'eüst, 
Qu'el monde son paroil n'avoit, 
Ne Dex ne hom ne l'i savoit, 
Ne il n'en i a mes nul tex. 
Certes, se tu fusses mortex, 
N'osasses mon seignor atendre, 
Qu'a lui ne se pooit nus prendre. » 
Ensi la dame se debat, 
Ensi tot par li se conbat, 
Ensi tot par li se confont 
Et, avoec lui, ses genz refont 
Si grant duel que greignor ne pueent. 
Le cors an portent, si l'anfueent ; 
Et tant ont quis et tribolé 
Que de querre sont saolé ; 
Si le leissent tot par enui, 
Qu'il ne pueent veoir nelui 
Qui de rien an face a mescroire. 
Et les nonains et li provoire 
Orent ja fet tot le servise ; 
Repeirié furent de l'iglise 
Et venu sor la sepouture. 
Mes de tot ice n'avoit cure 
La dameisele de la chanbre ; 
De monseignor Yvain li manbre ; 
S'est a lui venue mout tost 
Et dit : « Biau sire, a mout grant ost 
A ceanz ceste gent esté. 
Mout ont par ceanz tanpesté 
Et reverchiez toz ces quachez, 
Plus menuemant que brachez 
Ne vet tracent perdriz ne caille. 
Peor avez eü sanz faille. 
- Par foi, fet il, vos dites voir ; 
Ja si grant ne cuidai avoir. 
Encores, se il pooit estre, 
Ou par pertuis ou par fenestre 
Verroie volentiers la fors 
La procession et le cors. » 
Mes il n'avoit en la entencion
N'au cors n'a la procession, 
Qu'il volsist qu'il fussent tuit ars, 
Si li eüst costé cent mars. 
Cent mars ? Voire, plus de cent mile. 
Mes por la dame de la vile, 
Que il voloit veoir, le dist ; 
Et la dameisele le mist 
A une fenestre petite. 
Quanqu'ele puet vers lui s'aquite 
De l'enor qu'il li avoit feite. 
Parmi cele fenestre agueite 
Messire Yvains la bele dame, 
Qui dit : « Biau sire, de vostre ame 
Ait Dex merci, si voiremant 
Com onques, au mien esciant, 
Chevaliers sor cheval ne sist 
Qui de rien nule vos vausist. 
De vostre enor, biax sire chiers, 
Ne fu onques nus chevaliers, 
Ne de la vostre conpaignie ; 
Largesce estoit la vostre amie 
Et Hardemanz vostre conpainz. 
En la conpaignie des sainz 
Soit la vostre ame, biax dolz sire ! » 
Lors se deront et se dessire 
Trestot quanque as mains li vient. 
A mout grant poinne se retient 
Messire Yveins, a que qu'il tort, 
Que les mains tenir ne li cort. 
Mes la dameisele li prie 
Et loe et comande et chastie, 
Come gentix et deboneire, 
Qu'il se gart de folie feire 
Et dit : « Vos estes ci mout bien. 
Gardez, ne vos movez por rien 
Tant que cist diaussoit abeissiez ; 
Et ces genz departir leissiez, 
Qu'il se departiront par tens. 
S'or vos contenez a mon sens, 
Si con je vos lo contenir, 
Granz biens vos an porra venir. 
Ci poez ester et seoir, 
Et anz et fors les genz veoir 
Qui passeront parmi la voie, 
Ne ja n'iert nus hom qui vos voie, 
Si avroiz mout grant aventage ; 
Mes gardez vos de dire outrage, 
Car qui se desroie et sormoinne 
Et d'outrage feire se poinne 
Qant il en a et eise et leu, 
Je l'apel plus malvés que preu. 
Gardez, se vos pansez folie, 
Que por ce ne la feites mie. 
Li sages son fol pansé cuevre 
Et met, s'il puet, le san a oevre. 
Or vos gardez bien come sages 
Que n'i lessiez la teste an gages, 
Qu'il n'en panroient reançon ; 
Soiez por vos an cusançon, 
Et de mon consoil vos soveigne ; 
S'estez an pes tant que je veigne, 
Que je n'os plus ci arester, 
Car g'i porroie trop ester, 
Espoir que l'en m'an mescresroit 
Por ce que l'en ne me verroit 
Avoec les autres an la presse, 
S'an panroie male confesse. » 
Atant s'en part et cil remaint, 
Qui ne set an quel se demaint, 
Que del cors qu'il voit qu'an enfuet 
Li poise, quant avoir n'en puet 
Aucune chose qui l'an port 
Tesmoing qu'il l'a ocis et mort. 
S'il n'en a tesmoing et garant 
Que mostrer puisse a parlemant, 
Donc iert il honiz en travers, 
Tant est Kex et fel et pervers, 
Plains de ranpones et d'enui, 
Qu'il ne garra ja mes a lui, 
Einz l'ira formant afeitant 
Et gas et ranpones gitant, 
Ausi con il fist l'autre jor. 
Males ranpones a sejor 
Li sont el cors batanz et fresches. 
Mes de son cuer et de ses lermes
Li radolcist novele Amors 
Qui par sa terre a fet .i. cors, 
S'a tote sa proie acoillie ; 
Son cuer a o soi s'anemie, 
S'aimme la rien qui plus le het. 
Bien a vangiee, et si nel set, 
La dame la mort son seignor ; 
Vangence en a feite greignor 
Que ele panre n'an seüst 
S'Amors vangiee ne l'eüst, 
Qui si dolcemant le requiert 
Que par les ialz el cuer le fiert ; 
Et cist cos a plus grant duree 
Que cos de lance ne d'espee : 
Cos d'espee garist et sainne 
Mout tost, des que mires i painne ; 
Et la plaie d'Amors anpire 
Qant ele est plus pres de son mire. 
Cele plaie a messire Yvains, 
Dom il ne sera ja mes sains, 
Qu'Amors s'est tote a lui randue. 
Les leus ou ele ert espandue 
Vet reverchant, et si s'an oste ; 
Ne vialt avoir ostel ne oste 
Se cestui non, et que preuz fet 
Quant de malvés leu se retret 
Por ce qu'a lui tote se doint. 
Ne cuit qu'aillors ait de lui point ; 
Si cerche toz ces vix ostex ; 
S'est granz diax quant Amors est tex 
Et quant ele si mal se prueve 
Qu'el plus despit leu qu'ele trueve 
Se herberge ele autresi tost 
Com an tot le meillor de l'ost. 
Mes or est ele bien venue, 
Ci iert ele bien maintenue 
Et ci li fet boen sejorner. 
Ensi se devroit atorner 
Amors, qui est mout haute chose, 
Car mervoille est comant ele ose 
De honte an malvés leu descendre. 
Celui sanble qui an la cendre 
Et an la poudre espant son basme, 
Et het enor et ainme blasme, 
Et destranpre suie de miel 
Et mesle çucre avoeques fiel. 
Mes or n'a ele pas fet çué, 
Logiee s'est an franc alué, 
Dom nus ne li puet feire tort. 
Qant en ot anfoï le mort, 
S'an partirent totes les genz ; 
Clers ne chevaliers ne sergenz 
Ne dame n'i remest, que cele 
Qui sa dolor mie ne cele. 
Mes iqui remest tote sole, 
Et sovant se prant a la gole, 
Et tort ses poinz et bat ses paumes, 
Et list en .i. sautier ses saumes, 
Anluminé a letres d'or. 
Et messire Yvains est ancor 
A la fenestre, ou il l'esgarde ; 
Et quant il plus s'an done garde, 
Plus l'ainme et plus li abelist. 
Ce qu'ele plore et qu'ele list 
Volsist qu'ele lessié eüst 
Et qu'a lui parler li pleüst. 
An ce voloir l'a Amors mis, 
Qui a la fenestre l'a pris ; 
Mes de son voloir se despoire, 
Car il ne puet cuidier ne croire 
Que ses voloirs puisse avenir, 
Et dit : « Por fos me puis tenir, 
Quant je vuel ce que ja n'avrai ; 
Son seignor a mort li navrai 
Et je cuit a li pes avoir ! 
Par foi, je ne cuit pas savoir, 
Qu'ele me het plus or endroit 
Que nule rien, et si a droit. 
D'or endroit ai ge dit que sages, 
Que fame a plus de cent corages. 
Celui corage qu'ele a ore 
Espoir changera ele ancore ; 
Ainz le changera sanz " espoir " ; 
Mout sui fos quant je m'an despoir, 
Et Dex li doint ancor changier, 
Qu'estre m'estuet an son dongier 
Toz jorz mes, des qu'Amors le vialt. 
Qui Amor en gré ne requialt 
Des que ele antor li l'atret, 
Felenie et traïson fet ; 
Et je di, qui se vialt si l'oie, 
Que cil n'a droit en nule joie. 
Mes por ce ne perdrai je mie, 
Toz jorz amerai m'anemie, 
Que je ne la doi pas haïr 
Se je ne voel Amor traïr. 
Ce qu'Amors vialt doi je amer. 
Et doit me ele ami clamer ? 
Oïl, voir, por ce que je l'aim. 
Et je m'anemie la claim, 
Qu'ele me het, si n'a pas tort, 
Que ce qu'ele amoit li ai mort. 
Donques sui ge ses anemis ? 
Nel sui, certes, mes ses amis. 
Grant duel ai de ses biax chevox, 
C'onques rien tant amer ne vox, 
Que fin or passent, tant reluisent. 
D'ire m'espranent et aguisent 
Qant je les voi ronpre et tranchier ; 
N'onques ne pueent estanchier 
Les lermes, qui des ialz li chieent : 
Totes ces choses me dessieent ! 
Atot ce qu'il sont plain de lermes, 
Si qu'il n'en est ne fins ne termes, 
Ne furent onques si bel oel. 
De ce qu'ele plore me duel 
Ne de rien n'ai si grant destrece 
Come de son vis qu'ele blece, 
Qu'il ne l'eüst pas desservi : 
Onques si bien taillié ne vi 
Ne si fres ne si coloré ; 
Mes ce me par a acoré 
Que ele est a li enemie. 
Et voir, ele ne se faint mie 
Qu'au pis qu'ele puet ne se face ; 
Et nus cristauz ne nule glace 
N'est si clere ne si polie. 
Dex ! Por coi fet si grant folie 
Et por coi ne se blece mains ? 
Por coi detort ses beles mains 
Et fiert son piz et esgratine ? 
Don ne fust ce mervoille fine 
A esgarder, s'ele fust liee, 
Qant ele est or si bele iriee ? 
Oïl, voir, bien le puis jurer, 
Onques mes si desmesurer 
Ne se pot an biauté Nature, 
Que trespassee i a mesure 
Ou ele, espoir, n'i ovra onques. 
Comant poïst ce estre donques ? 
Don fust si grant biauté venue ? 
Ja la fist Dex, de sa main nue, 
Por Nature feire muser. 
Tot son tans i porroit user 
S'ele la voloit contrefere, 
Que ja n'en porroit a chief trere ; 
Nus d'aus, s'il s'an voloit pener, 
Ce cuit, ne porroit asener 
Que ja mes nule tel feïst 
Por poinne que il i meïst. » 
Ensi messire Yvains devise 
Celi qui de duel se debrise, 
N'ainz mes ne cuit qu'il avenist 
Que nus hom qui prison tenist, 
Tel con messire Yvains la tient, 
Que de la teste perdre crient, 
Amast an si fole meniere, 
Dom il ne fera ja proiere 
Ne autres por lui, puet cel estre. 
Tant demora a la fenestre 
Qu'il an vit la dame raler 
Et que l'en ot fet avaler 
Anbedeus les portes colanz. 
De ce fust uns autres dolanz, 
Que mialz amast sa delivrance 
Qu'il ne feïst la demorance ; 
Et il met tot autant a oevre 
Se l'en les clot, con s'an les oevre. 
Il ne s'an alast mie, certes, 
Se elesli fussent overtes 
Ne se la dame li donast 
Congié et si li pardonast 
La mort son seignor boenemant, 
Si s'en alast seüremant, 
Qu'Amors et Honte le retient, 
Qui de .ii. parz devant li vient. 
Il est honiz se il s'en va, 
Que ce ne recresroit en ja 
Qu'il eüst ensi esploitié ; 
D'autre part, ra tel covoitié 
De la bele dame veoir 
Au moins, se plus n'en puet avoir, 
Que de la prison ne li chaut : 
Mialz vialt morir que il s'en aut. 
Mes la dameisele repeire, 
Qui li vialt conpaignie feire 
Et solacier et deporter 
Et porchacier et aporter 
Quanque il voldra a devise. 
De l'amor qui en lui s'est mise, 
Le trova trespansé et vain ; 
Si li a dit : « Messire Yvain, 
Quel siegle avez vos puis eü ? 
- Tel, fet il, qui mout m'a pleü. 
- Pleü ? Por Deu, dites vos voir ? 
Comant puet donc boen siegle avoir 
Qui voit qu'an le quiert por ocirre ? 
Cil ainme sa mort et desirre ! 
- Certes, fet il, ma dolce amie, 
Morir n'i voldroie je mie, 
Et si me plot mout tote voie 
Ce que je vi, se Dex me voie, 
Et plot et pleira toz jorz mes. 
- Or le leissons atant an pes » 
Fet cele qui bien set antendre 
Ou ceste parole vialt tendre. 
« Ne sui si nice ne si fole 
Que bien n'entande une parole. 
Mes or an venez aprés moi, 
Que je panrai prochein conroi 
De vos gitier fors de prison. 
Bien vos metrai a garison, 
S'il vos plest, enuit ou demain ; 
Or an venez, je vos an main. » 
Et il respont : « Soiez certainne, 
Je n'an istrai fors, de semainne, 
En larrecin ne an enblee. 
Qant la genz iert tote asanblee 
Parmi ces rues, la defors, 
Plus a enor m'en istrai lors 
Que je ne feroie nuitantre. » 
A cest mot, aprés li s'en antre 
Dedanz la petite chanbrete. 
La dameisele, qui fu brete, 
Fu de lui servir an espans, 
Si li fist creance et despans 
De tot quanque il li covint. 
Et quant leus fu, si li sovint 
De ce que il li avoit dit, 
Que mout li plot ce que ilvit 
Que par la sale le queroient 
Les genz qui de mort le haoient. 
La dameisele estoit si bien 
De sa dame que nule rien 
A dire ne li redotast, 
A que que la chose montast, 
Qu'ele estoit sa mestre et sa garde. 
Et por coi fust ele coarde 
De sa dame reconforter 
Et de son bien amonester ? 
La premiere foiz a consoil 
Li dist : « Dame, mout me mervoil 
Que folemant vos voi ovrer. 
Dame, cuidiez vos recovrer 
Vostre seignor por vostre duel ? 
- Nenil, fet ele, mes mon vuel 
Seroie je morte d'enui. 
- Por coi ? - Por aler aprés lui. 
- Aprés lui ? Dex vos an desfande, 
Qui ausi boen seignor vos rande 
Si com il an est posteïs. 
- Einz tel mançonge ne deïs, 
Qu'il ne me porroit si boen randre. 
- Meillor, se vos le volez prandre, 
Vos randra il, sel proverai. 
- Fui ! Teis ! Ja tel ne troverai. 
- Si feroiz, dame, s'il vos siet. 
Mes or dites, si ne vos griet, 
Vostre terre, qui desfandra 
Quant li rois Artus i vendra, 
Qui doit venir l'autre semainne 
Au perron et a la fontainne ? 
N'en avez vos eü message 
De la dameisele sauvage 
Qui letres vos en anvea ? 
Ahi ! con bien les anplea ! 
Vos deüssiez or consoil prendre 
De vostre fontainne desfandre, 
Et vos ne finez de plorer ! 
N'i eüssiez que demorer, 
S'il vos pleüst, ma dame chiere, 
Que certes une chanberiere 
Ne valent tuit, bien le savez, 
Li chevalier que vos avez : 
Ja par celui qui mialz se prise 
N'en iert escuz ne lance prise. 
De gent malveise avez vos mout, 
Mes ja n'i avra si estout 
Qui sor cheval monter en ost, 
Et li rois vient a si grant ost 
Qu'il seisira tot sanz desfansse. » 
La dame set mout bien et pansse 
Que cele la consoille an foi ; 
Mes une folie a en soi 
Que les autres fames i ont : 
Trestotes, a bien pres, le font, 
Que de lor folie s'ancusent 
Et ce qu'eles voelent refusent. 
« Fui ! fet ele, lesse m'an pes. 
Se je t'an oi parler ja mes, 
Ja mar feras, mes que t'an fuies : 
Tant paroles que trop m'enuies. 
- A ben eor, fet ele, dame, 
Bien i pert que vos estes fame, 
Qui se corroce quant ele ot 
Nelui qui bien feire li lot. » 
Lors s'an parti, si la leissa ; 
Et la dame se rapanssa 
Qu'ele avoit si grant tort eü ; 
Mout volsist bien avoir seü 
Comant ele poïst prover 
Qu'an porroit chevalier trover 
Meillor c'onques ne fu ses sire ; 
Se li orroit volentiers dire, 
Mes ele li a desfandu. 
An ce panser a atendu 
Jusque tant que ele revint ; 
Mes onques desfansse n'en tint, 
Einz li redit tot maintenant : 
« Ha ! dame, est ce ore avenant, 
Qui si de duel vos ociez ? 
Por Deu, car vos en chastiez, 
Si le laissiezseviaxde honte : 
A si haute dame ne monte 
Que duel si longuemant mainteigne. 
De vostre enor vos resoveigne 
Et de vostre grant gentillesce. 
Cuidiez vos que tote proesce 
Soit morte avoec vostre seignor ? 
Que autresi boen ou meillor 
An sont remés parmi le monde. 
- Se tu ne manz, Dex me confonde ! 
Et neporquant .i. seul m'an nome 
Qui ait tesmoing de si preudome 
Con mes sire ot tot son ahé. 
- Et vos m'an savriez mal gré, 
Si vos recorroceriez 
Et m'en remenaceriez. 
- Nel ferai, je t'en asseür. 
- Or soit a vostre boen eür, 
Qui vos en est a avenir, 
Se il vos venoit a pleisir. 
Et ce doint Dex que il vos pleise ! 
Ne voi rien por coi je m'an teise, 
Que nus ne nos ot ne escoute. 
Vos me tanroiz ja por estoute, 
Mes bien puis dire, ce me sanble : 
Quant dui chevalier sont ansanble 
Venu a armes en bataille, 
Li quex cuidiez vos qui mialz vaille, 
Quant li uns a l'autre conquis ? 
Androit de moi doing je le pris 
Au veinqueor. Et vos, que feites ? 
- Il m'est avis que tu m'agueites, 
Si me viax a parole prandre. 
- Par foi, vos poez bien entandre 
Que je m'an vois parmi le voir, 
Et si vos pruef par estovoir 
Que mialz valut cil qui conquist 
Vostre seignor que il ne fist : 
Il le conquist et sel chaça 
Par hardemant anjusque ça, 
Et si l'enclost an sa meison. 
- Or ai ge oï desreison, 
La plus grant c'onques mes fust dite. 
Fui ! plainne de mal esperite, 
Ne mes devant moi ne reveingnes 
Por coi de lui parole teignes. 
- Certes, dame, bien le savoie 
Que ja de vos gré n'en avroie, 
Et jel vos dis mout bien avant. 
Mes vos m'eüstes an covant 
Que ja ire n'en avriez 
Ne mal gré ne m'an savriez. 
Mal m'avez mon covant tenu. 
Si m'est or ensi avenu 
Et dit m'avez vostre pleisir ; 
Si ai perdu .i. boen teisir. » 
Atant vers sa chanbre retorne, 
La ou messire Yvains sejorne, 
Cui ele garde a mout grant eise ; 
Mes n'i ot chose qui li pleise 
Qant la dame veoir ne puet, 
Et del plet que cele li muet 
Ne se garde ne n'an set mot. 
Mes la dame tote nuit ot 
A li meïsmes grant tançon, 
Qu'ele estoit en grant cusançon 
De sa fonteinne garantir. 
Si se comance a repantir 
De celi qu'ele avoit blasmee 
Et leidie et mesaamee, 
Qu'ele est tote seüre et certe 
Que por loier ne por desserte 
Ne por amor qu'a celui ait 
Ne l'en mist ele onques en plait. 
Et plus ainme ele li que lui, 
Ne sa honte ne son enui 
Ne li loeroit ele mie, 
Que trop est sa leax amie. 
Ez vos ja la dame changiee : 
De celi qu'ele ot leidangiee 
Ne cuide ja mes a nul fuer 
Que amer la doie an son cuer, 
Et celui qu'ele ot refusé 
Ra mout lëaumant escusé 
Par reison et par droit de plet, 
Qu'il ne li avoit rien mesfet. 
Si se desresne tot ensi 
Con s'il fust venuz devant li ; 
Lors sel comance a pleidoier : 
« Viax tu donc, fet ele, noier 
Que par toi ne soit morz mes sire ? 
- Ce, fet il, ne puis je desdire, 
Einz l'otroi bien. - Di donc por coi. 
Feïs le tu por mal de moi, 
Por haïne ne por despit ? 
- Ja n'aie je de mort respit 
S'onques por mal de vos le fis. 
- Donc n'as tu rien vers moi mespris 
Ne vers lui n'eüs tu nul tort, 
Car s'il poïst, il t'eüst mort. 
Por ce, mien esciant, cuit gié 
Que j'ai bien et a droit jugié. » 
Ensi par li meïsmes prueve 
Que droit san et reison i trueve 
Qu'an lui haïr n'a ele droit, 
Si an dit ce qu'ele voldroit ; 
Et par li meïsmes s'alume 
Ensi come li feus qui fume 
Tant que la flame s'i est mise, 
Que nus ne la soufle n'atise. 
Et s'or venoit la dameisele, 
Ja desresneroit la querele 
Dom ele l'a tant pleidoiee, 
S'an a esté bien leidoiee. 
Et cele revint par matin, 
Si recomança son latin 
La ou ele l'avoit leissié. 
Et cele tint le chief bessié, 
Qui a mesfete se santoit 
De ce que leidie l'avoit ; 
Mes or li voldra amander
Et del chevalier demander 
Le non, et l'estre, et le linage ; 
Si s'umelie come sage, 
Et dit : « Merci crier vos vuel 
Del grant oltrage et de l'orguel 
Que je vos ai dit come fole, 
Si remanrai a vostre escole. 
Mes dites moi, se vos savez, 
Del chevalier don vos m'avez 
Tenue a plet si longuemant : 
Quiex hom est il et de quel gent ? 
Se il est tex qu'a moi ateigne, 
Mes que de par lui ne remaigne, 
Je le ferai, ce vos otroi, 
Seignor de ma terre et de moi. 
Mes il le covanra si fere 
Qu'an ne puisse de moi retrere 
Ne dire : » C'est cele qui prist 
Celui qui son seignor ocist. « 
- E non Deu, dame, ensi iert il. 
Seignor avroiz le plus gentil 
Et le plus gent et le plus bel 
Qui onques fust del ling Abel. 
- Comant a non ? - Messire Yvains. 
- Par foi, cist n'est mie vilains, 
Einz est mout frans, je le sai bien, 
Et s'est filz au roi Urien. 
- Par foi, dame, vos dites voir. 
- Et quant le porrons nos avoir ? 
- Jusqu'a quint jor. - Trop tarderoit, 
Que, mon vuel, ja venuz seroit. 
Veigne enuit ou demain, seviax. 
- Dame, ne cuit pas c'uns oisiax 
Poïst tant en .i. jor voler. 
Mes je i ferai ja aler 
.I. mien garçon qui mout tost cort, 
Qui ira bien jusqu'a la cort 
Le roi Artus, au mien espoir, 
Au moins jusqu'a demain au soir, 
Que jusque la n'iert il trovez. 
- Cist termes est trop lons assez : 
Li jor sont lonc. Mes dites li 
Que demain au soir resoit ci 
Et voist plus tost que il ne siaut, 
Car bien s'esforcera, s'il vialt : 
De .ii. jornees fera une ; 
Et anquenuit luira la lune, 
Si reface de la nuit jor, 
Et je li donrai au retor 
Quanqu'il voldra que je li doingne. 
- Sor moi leissiez ceste besoingne, 
Que vos l'avroiz, a tot le mains, 
Jusqu'a tierz jor antre voz mains. 
Et au demain remanderoiz 
Voz genz et si demanderoiz 
Consoil del roi qui doit venir. 
Por la costume maintenir 
De vostre fontainne desfandre 
Vos covendroit boen consoil prandre ; 
Et il n'i avra ja si haut 
Qui s'ost vanter que il i aut. 
Lors porroiz dire tot a droit 
Que marier vos covendroit. 
Uns chevaliers mout alosez 
Vos requiert, mes vos ne l'osez 
Panre s'il nel vos loent tuit 
Et s'il nel pranent an conduit. 
Tant les quenuis je a malvés 
Que, por autrui chargier le fes 
Dom il seroient tuit chargié, 
Vos an vanront trestuit au pié 
Et si vos an mercieront, 
Que fors de grant peor seront. 
Car qui peor a de son onbre, 
S'il puet, volentiers se desconbre 
D'ancontre de lance ou de dart, 
Que c'est malvés jex a coart. » 
Et la dame respont : « Par foi, 
Ensi le vuel, ensi l'otroi, 
Et je l'avoie ja pansé 
Si con vos l'avez devisé, 
Et tot ensi le ferons nos. 
Mes ci por coi demorez vos ? 
Alez ! Ja plus ne delaiez ! 
Si faites tant que vos l'aiez, 
Et je remanderai mes genz. » 
Ici fine li parlemanz. 
Cele fet sanblant qu'anvoit querre 
Monseignor Yvain en sa terre, 
Si le fet chascun jor baignier, 
Son chief laver et apleignier ; 
Et avoec ce li aparoille 
Robe d'escarlate vermoille, 
De veir forree atot la croie. 
N'est riens que ele  [...] li acroie 
Qui coveigne a lui acesmer : 
Fermail d'or a son col fermer, 
Ovré a pierres precieuses 
Qu'il font leanz mout gracieuses, 
Et ceinturete et aumosniere 
Qui fu d'une riche sainiere ; 
Bien l'a de tot apareillié. 
Et a sa dame a conseillié 
Que revenuz est ses messages, 
Si a esploitié come sages. 
« Comant ? fet ele. Quant venra 
Messire Yveins ? - Ceanz est ja. 
- Ceanz est il ? Venez donc tost, 
Celeemant et an repost, 
Demantres qu'avoec moi n'est nus. 
Gardez que n'en i veigne nus, 
Que g'i harroie mout le cart. » 
La dameisele atant s'an part ; 
S'est venue a son oste arriere, 
Mes ne mostra mie a sa chiere 
La joie que ses cuers avoit, 
Einz dit que sa dame savoit 
Qu'ele l'avoit leanz gardé, 
Et dit : « Messire Yvain, par Dé, 
N'a mes mestier neant celee. 
Tant est de vos la chose alee 
Que ma dame ceanz vos set, 
Qui mout me blasme et mout me het, 
Et mout m'en a acoisonee ; 
Mes tel seürté m'a donee 
Que devant li vos puis conduire 
Sanz vos de rien grever ne nuire. 
Ne vos grevera rien, ce croi, 
Fors tant, don mantir ne vos doi, 
Que je feroie traïson, 
Qu'avoir vos vialt en sa prison, 
Et si i vialt avoir le cors 
Que nes li cuers n'an soit defors. 
- Certes, fet il, ce voel je bien, 
Que ce ne me grevera rien, 
Qu'an sa prison voel je mout estre. 
- Si seroiz vos, par la main destre 
Don je vos teing ! Or an venez, 
Mes a mon los vos contenez 
Si sinplemant devant sa face 
Que male prison ne vos face. 
Ne por ce ne vos esmaiez : 
Ne cuit mie que vos aiez 
Prison qui trop vos soit grevainne. » 
La dameisele ensi l'en mainne ; 
Si l'esmaie, et sel raseüre, 
Et parole par coverture 
De la prison ou il iert mis, 
Que sanz prison n'est nus amis ; 
Por ç'a droit se prison le clainme 
Que sanz prison n'est nus qui ainme. 
La dameisele par la main 
En mainne monseignor Yvain 
La ou il iert mout chier tenuz ; 
Si crient il estre mal venuz, 
Et s'il le crient, n'est pas mervoille. 
Sor une grant coute vermoille 
Troverent la dame seant. 
Mout grant peor, ce vos creant, 
Ot messire Yvains a l'entree 
De la chanbre, ou il ont trovee 
La dame, qui ne li dist mot ; 
Et por ce grant peor en ot, 
Si fu de peor esbaïz, 
Qu'il cuida bien estre traïz, 
Et s'estut loing cele part la, 
Tant que la pucele parla 
Et dit : « .V. .c. dahez ait s'ame 
Qui mainne an chanbre a bele dame 
Chevalier qui ne s'an aproche 
Et qui n'a ne lengue, ne boche, 
Ne san, dom acointier se sache ! » 
Maintenant par le braz le sache, 
Si li dit : « En ça vos traiez, 
Chevaliers, ne peor n'aiez 
De ma dame, qu'el ne vos morde ; 
Mes querez la pes et l'acorde, 
Et g'en proierai avoec vos 
Que la mort Esclados le Ros, 
Qui fu ses sires, vos pardoint. » 
Messire Yvains maintenant joint 
Ses mains, si s'est a genolz mis 
Et dit, come verais amis : 
« Dame, voir, ja ne vos querrai 
Merci, einz vos mercierai 
De quanque vos me voldroiz feire, 
Que riens ne m'en porroit despleire. 
- Non, sire ? Et se je vos oci ? 
- Dame, la vostre grant merci, 
Que ja ne m'an orroiz dire el. 
- Einz mes, fet ele, n'oï tel, 
Que si vos metez a devise 
Del tot an tot en ma franchise 
Sanz ce que nes vos en esforz. 
- Dame, nule force si forz 
N'est come cele, sanz mantir, 
Qui me comande a consantir 
Vostre voloir del tot an tot. 
Rien nule a feire ne redot 
Que moi vos pleise a comander, 
Et, se je pooie amander 
La mort don j'ai vers vos mesfet, 
Je l'amanderoie sanz plet. 
- Comant ? fet ele. Or le me dites, 
Si soiez de l'amande quites, 
Se vos de rien me mesfeïstes, 
Quant vos mon seignor m'oceïstes. 
- Dame, fet il, vostre merci ; 
Quant vostre sires m'asailli, 
Quel tort oi je de moi desfandre ? 
Qui autrui vialt ocirre ou prandre, 
Se cil l'ocit qui se desfant, 
Dites se de rien i mesprant. 
- Nenil, qui bien esgarde droit ; 
Et, je cuit, rien ne me vaudroit 
Qant fet ocirre vos avroie. 
Et ce mout volentiers savroie 
Don cele force puet venir 
Qui vos comande a consentir
A mon voloir, sanz contredit ; 
Toz torz et toz mesfez vos quit, 
Mes seez vos, si me contez 
Comant vos iestes si dontez. 
- Dame, fet il, la force vient 
De mon cuer, qui a vos se tient ; 
An ce voloir m'a mes cuersmis. 
- Et qui le cuer, biax dolz amis ? 
- Dame, mi oel. - Et les ialz, qui ? 
- La granz biautez que an vos vi. 
- Et la biautez qu'i a forfet ? 
- Dame, tant que amer me fet. 
- Amer ? Et cui ? - Vos, dame chiere. 
- Moi ? - Voire voir. - An quel meniere ? 
- An tel que graindre estre ne puet ; 
En tel que de vos ne se muet 
Mes cuers, n'onques aillors nel truis ; 
An tel qu'aillors pansser ne puis ; 
En tel que toz a vos m'otroi ; 
An tel que plus vos aim que moi ; 
En tel, s'il vos plest, a delivre, 
Que por vos vuel morir ou vivre. 
- Et oseriez vos enprandre 
Por moi ma fontainne a desfandre ? 
- Oïl, voir, dame, vers toz homes. 
- Sachiez donc, bien acordé somes. » 
Ensi sont acordé briemant. 
Et la dame ot son parlemant 
Devant tenu a ses barons 
Et dit : « De ci nos en irons 
An cele sale ou ces genz sont 
Qui loé et conseillié m'ont, 
Que mari a prendre m'otroient 
Por le besoing que il i voient. 
Ci meïsmes a vos me doing 
Ne ge n'en irai ja plus loing, 
Qu'a seignor refuser ne doi 
Boen chevalier et fil de roi. » 
Or a la dameisele fet 
Quanqu'ele voloit antreset ; 
Messire Yvains n'en ot pas ire, 
Ce vos puis bien conter et dire, 
Que la dame avoec li l'en mainne 
En la sale, qui estoit plainne 
De chevaliers et de sergenz ; 
Et messire Yvains fu si genz 
Qu'a mervoilles tuit l'esgarderent, 
Et encontre ax tuit se leverent 
Et tuit saluent et anclinent 
Monseignor Yvain, et devinent : 
« C'est cil qui ma dame prendra ; 
Dahez ait qui li desfandra, 
Qu'a mervoilles sanble prodome. 
Certes, l'empererriz de Rome 
Seroit an lui bien mariee. 
Car l'eüst il ja afiee 
Et ele lui de nue main, 
Si l'espousast hui ou demain. » 
Ensi parloient tuit d'un ranc. 
Au chief de la sale ot un banc 
Ou la dame s'ala seoir, 
La ou tuit la porent veoir. 
Et messire Yvains sanblant fist 
Qu'a ses piez seoir se volsist, 
Qant ele l'an leva amont ; 
Et de la parole semont 
Son seneschal, que il la die, 
Si qu'ele soit de toz oïe. 
Lors comança li seneschax, 
Qui n'estoit ne estolz ne bax: 
« Seignor, fet il, guerre nos sourt : 
N'est jorz que li rois ne s'atourt, 
De quanqu'il se puet atorner, 
Por venir noz terres gaster. 
Ençois que la quinzainne past, 
Sera trestote alee a gast, 
Se boen mainteneor n'i a. 
Qant ma dame se maria, 
N'a mie ancor .vi. anz parclos, 
Si le fist ele par voz los. 
Morz est ses sires, ce li poise. 
N'a or de terre c'une toise 
Cil qui tot cest païs tenoit 
Et qui mout bien i avenoit ; 
C'est granz diax que po a vescu. 
Fame ne set porter escu 
Ne ne set de lance ferir ; 
Mout amander et ancherir 
Se puet de panre .i. boen seignor. 
Einz mes n'en ot mestier graignor. 
Loez li tuit que seignor praingne, 
Einz que la costume remaingne 
Qui an cest chastel a esté 
Plus de .lx. anz a passé. » 
A cest mot dïent tuit ansanble 
Que bien a feire lor resanble. 
Et trestuit jusqu'aus piez li vienent, 
De son voloir an grant la tienent ; 
Si se fet preier de son buen, 
Tant que, ausi con mau gré suen, 
Otroie ce qu'ele feïst 
Se chascuns li contredeïst, 
Et dit : « Seignor, des qu'il vos siet, 
Cil chevaliers qui lez moi siet 
M'a mout proiee et mout requise 
De m'enor, et an mon servise 
Se vialt metre, et je l'an merci ; 
Et vos l'en merciez ausi. 
N'onques mes, certes, nel conui, 
S'ai mout oï parler de lui : 
Si hauz hom est, ce sachiez bien, 
Con li filz au roi Urien. 
Sanz ce qu'il est de haut parage, 
Est il de si grant vasselage 
Et tant a corteisie et san 
Que desloer nel me doit an. 
De monseignor Yvain, ce cuit, 
Avez bien oï parler tuit ; 
Et ce est il qui me requiert. 
Plus haut seignor qu'a moi n'afiert 
Avrai au jor que ce sera. » 
Tuit dïent : « Ja ne passera 
Cist jorz, se vos feites que sage, 
Q'ainz n'aiez fet le mariage, 
Que mout est fos qui se demore 
De son preu feire une seule ore. » 
Tant li prïent que ele otroie 
Ce qu'ele feïst tote voie, 
Qu'Amors a feire li comande 
Ce don los et consoil demande ; 
Mes a plus grant enor le prant 
Qant congié en a de sa gent ; 
Et les proieres rien n'i grievent, 
Einz li esmuevent et soulievent 
Le cuer a feire son talant. 
Li chevax qui pas ne va lant 
S'esforce quant an l'esperone ; 
Veant toz ses barons se done 
La dame a monseignor Yvain. 
Par la main d'un suen chapelain 
Prise a la dame de Landuc 
L'endemain, qui fu fille au duc 
Laududez, dom an note .i. lai. 
Le jor meïsmes, sanz delai, 
L'espousa et firent lor noces. 
Asez i ot mitres et croces, 
Que la dameisele ot mandez 
Les esvesques et les abez. 
Mout i ot gent de grant noblesce, 
Et mout i ot joie et leesce, 
Plus que conter ne vos porroie 
Qant lonc tans panssé i avroie ; 
Einz m'an vuel teire que plus dire. 
Mes or est messire Yvains sire 
Et li morz est toz obliez ; 
Cil qui l'ocist est mariez ; 
Sa fame a, et ensanble gisent ; 
Et les genz ainment plus et prisent 
Le vif c'onques le mort ne firent. 
A ces noces mout le servirent, 
Qui durerentjusqu'a la voille 
Que li rois vint a la mervoille 
De la fontainne et del perron, 
Et avoec lui si conpaignon, 
Que trestuit cil de sa mesniee 
Furent an cele chevalchiee, 
C'uns trestoz seus n'an fu remés. 
Et si disoit messire Ques : 
« Por Deu, qu'est ore devenuz 
Messire Yvains, qui n'est venuz, 
Qui se vanta aprés mangier 
Qu'il iroit son cousin vangier ? 
Bien pert que ce fu aprés vin ! 
Foïz s'an est, je le devin, 
Qu'il n'i osast venir por l'uel. 
Mout se vanta de grant orguel. 
Mout est hardiz qui loer s'ose 
De ce dont autres ne l'alose, 
Ne n'a tesmoing de sa loange 
Se ce n'est por fausse losange. 
Mout a entre malvés et preu, 
Que li malvés antor le feu 
Dit de lui une grant parole, 
Si tient tote la gent por fole 
Et cuide que l'en nel conoisse. 
Et li preuz avroit grant angoisse 
S'il ooit redire a autrui 
Les proesces qui sont an lui. 
Neporqant, certes, bien m'acort 
A malvés, qu'il n'a mie tort : 
S'il ne le dit, qui le dira ? 
Tant se teisent d'ax li hera, 
Qui des vaillanz crïent le banc 
Et les malvés gietent au vant, 
Qu'il ne truevent qui por aus mante ; 
Fos est qui se prise ne vante.» 
Ensi messire Kex parloit, 
Et messire Gauvains disoit : 
« Merci, messire Kex, merci ! 
Se messire Yvains n'est or ci, 
Ne savez quele essoine il a. 
Onques voir si ne s'avilla 
Qu'il deïst de vos vilenie, 
Tant com il set de corteisie. 
- Sire, fet il, et je m'an tes, 
Ne m'an orroiz parler huimés, 
Des que je voi qu'il vos enuie. » 
Et li rois por veoir s'anuie 
Versa de l'eve plain bacin 
Sor le perron, desoz le pin ; 
Et plut tantost mout fondelmant. 
Ne tarda puis gueires granmant 
Que messire Yvains sanz arest 
Entra armez en la forest 
Et vint plus tost que les galos 
Sor .i. cheval mout grant et gros, 
Fort et hardi et tost alant. 
Et messire Kex ot talant 
Qu'il demanderoit la bataille, 
Car, quiex que fust la definaille, 
Il voloit comancier toz jorz 
Les meslees et les estorz 
Ou il i eüst grant corroz. 
Au pié le roi vient devant toz 
Que ceste bataille li lest. 
« Kex, fet li rois, des qu'il vos plest 
Et devant toz l'avez rovee, 
Ne vos doit pas estre vehee. » 
Kex l'en mercie et puis si monte. 
S'or li puet feire .i. po de honte 
Messire Yvains, liez an sera 
Et mout volantiers li fera, 
Que bien le reconuist as armes. 
L'escu a pris par les enarmes 
Et Kex le suen, si s'antresleissent, 
Chevax poignent et lances beissent 
Que il tenoient anpoigniees ; 
.I. petit les ont aloigniees 
Tant que par les quamois les tienent, 
Et a ce que il s'antrevienent, 
De tex cos ferir s'angoissierent 
Que an.ii. les lances froissierent 
Et vont jusqu'anz es poinz fandant. 
Messire Yvains cop si puissant 
Li dona que de sus la sele 
A fet Kex la torneboele 
Et li hiaumes an terre fiert. 
Plus d'enui feire ne li quiert 
Messire Yvains, ençois descent 
A la terre et son cheval prent. 
Ce fu mout bel a tel i ot, 
Et fu assez qui dire sot : 
« Ahi ! ahi ! con or gisiez, 
Vos qui les autres despisiez ! 
Et neporquant s'est il bien droiz 
Qu'an le vos pardoint ceste foiz 
Por ce que mes ne vos avint. » 
Entre tant, devant le roi vint 
Messire Yvains, et par le frain 
Menoit le cheval en sa main, 
Por ce que il li voloit rendre ; 
Si li dist : « Sire, feites prendre 
Ce cheval, que je mesferoie 
Se rien del vostre detenoie. 
- Et qui estes vos ? fet li rois. 
Ne vos conoistroie des mois 
Au parler se ne vos veoie 
Ou se nomer ne vos ooie. » 
Lors s'est messire Yvains nomez ; 
S'an est Kex de honte essomez 
Et maz et muz et desconfiz, 
Qu'il dist qu'il s'an estoit foïz. 
Et li autre mout lié an sont, 
Que de s'enor grant joie font. 
Nes li rois grant joie an mena ; 
Mes messire Gauvains en a 
Cent tanz plus grant joie que nus, 
Que sa conpaingnie amoit plus 
Que conpaignie qu'il eüst 
A chevalier que l'en seüst. 
Et li rois li requiert et prie, 
Se lui ne poise, qu'il lor die 
Comant il avoit esploitié, 
Car mout avoit grant covoitié 
De savoir tote s'avanture ; 
De voir dire mout le conjure. 
Et il lor a trestot conté 
Et le servise et la bonté 
Que la dameisele li fist ; 
Onques de mot n'i entreprist, 
Ne riens nule n'i oblia. 
Et aprés ce le roi pria 
Que il et tuit si chevalier 
Venissent a lui herbergier, 
Qu'ennor et joie li feroient 
Qant a lui herbergié seroient. 
Et li rois dit que volantiers 
Li feroit il, .viii. jorz antiers, 
Amor et joie et conpaignie. 
Et messire Yvains l'en mercie, 
Ne de demore plus n'i font, 
Maintenant montent, si s'an vont 
Vers le chastel la droite voie. 
Et messire Yvains envoie 
Devant la rote .i. escuier, 
Qui portoit .i. faucon gruier, 
Por ce que il ne sorpreïssent 
La dame et que ses genz feïssent 
Contre le roi ses meisons beles. 
Qant la dame oï les noveles 
Del roi qui vient, s'en a grant joie. 
N'i a nul qui la novele oie, 
Qui n'an soit liez et qui n'en mont. 
Et la dame toz les semont 
Et prie que contre lui voisent ; 
Et cil n'en tancent ne ne noisent, 
Que de feire sa volanté 
Estoient tuit antalanté. 
Encontre le roi de Bretaingne 
Vont tuit sor granz chevax d'Espaingne, 
Si saluent mout hautemant 
Le roi Artus premieremant 
Et puis sa conpaignie tote : 
« Bien vaingne, font il, ceste rote 
Qui de tant prodomes est plainne. 
Beneoiz soit cil qui les mainne 
Et qui si boens ostesnosdone. » 
Contre le roi li chastiax sone 
De la joie que l'en i fet. 
Li drap de soie sont fors tret 
Et estandu a paremant, 
Et des tapiz font pavemant, 
Que par les rues les estandent 
Contre la joie qu'il atandent ; 
Et refont .i. autre aparoil : 
Entre le roi et le soloil 
Cuevrent les rues des cortines. 
Li sain, li cor et les buisines 
Font le chastel si resoner 
Que l'en n'oïst pas Deu toner. 
La ou descendent les puceles, 
Sonent flaütes et vieles, 
Tympre, freteles et tabor ; 
D'autre part refont lor labor 
Li legier sailleor qui saillent ; 
Trestuit de joie se travaillent, 
Et a ceste joie reçoivent 
Lor seignor, si con feire doivent. 
Et la dame rest fors issue, 
D'un drap emperial vestue, 
Robe d'ermine tote fresche, 
An son chief une garlendesche 
Tote de rubiz atiriee ; 
Ne n'ot mie la chiere iriee, 
Einz l'ot si gaie et si riant 
Qu'ele estoit, au mien esciant, 
Plus bele que nule contesse. 
Tot antor fu la presse espesse 
Et disoient trestuit a tire : 
« Bien veigne li rois et li sire 
Des rois et des seignors del monde ! » 
Ne puet estre qu'a toz responde 
Li rois, qui vers lui voit venir 
La dame a son estrié tenir. 
Et ce ne vost il pas atendre, 
Einz se haste mout de descendre ; 
Si descendi lués qu'il la vit, 
Et ele le salue et dit : 
« Bien veigne, par cent mile foiz, 
Li rois mes sire, et beneoiz 
Soit messire Gauvains, ses niés. 
- Et vostre cors et vostre chiés, 
Fet li rois, bele criature, 
Ait joie et grant boene aventure ! » 
Puis l'enbraça parmi les flans 
Li rois, come cortois et frans, 
Et ele lui tot a plain braz. 
Des autres parole ne faz 
Comant ele les conjoï, 
Mes onques mes parler n'oï 
De nes une gent tant joïe, 
Tant enoree et tant servie. 
De la joie assez vos contasse 
Se ma parole n'i gastasse. 
Mes seulemant de l'acontance 
Voel feire une brief remanbrance 
Qui fu feite a privé consoil 
Entre la lune et le soloil. 
Savez de cui je vos voel dire ? 
Cil qui des chevaliers fu sire 
Et qui sor toz fu reclamez 
Doit bien estre solauz clamez. 
Por monseignor Gauvain le di, 
Que de lui est tot autresi 
Chevalerie anluminee 
Come solauz, la matinee, 
Oevre ses rais et clarté rant 
Par toz les leus ou il s'espant. 
Et de celi refaz la lune 
Dom il ne puet estre que une, 
De grant foi et de grant aïe. 
Et neporoec je nel di mie 
Seulemant por son grant renon, 
Mes por ce que Lunete ot non. 
La dameisele ot non Lunete 
Et fu une avenanz brunete, 
Mout sage et veziee et cointe. 
A monseignor Gauvain s'acointe, 
Qui mout la prise et qui mout l'ainme, 
Et por ce s'amie la clainme 
Qu'ele avoit de mort garanti 
Son conpaignon et son ami ; 
Si li offre mout son servise. 
Et ele li conte et devise 
A con grant poinne ele conquist 
Sa dame, tant que ele prist 
Monseignor Yvain a mari, 
Et comant ele le gari 
Des mains a cez qui le queroient : 
Entr'ax ert, et si nel veoient ! 
Messire Gauvains mout se rit 
De ce qu'ele li conte et dit : 
« Ma dameisele, je vos doing 
Et a mestier et sanz besoing 
.I. tel chevalier con je sui ; 
Ne me changiez ja por autrui, 
Se amander ne vos cuidiez ; 
Vostres sui, et vos resoiez 
D'ore en avant ma dameisele. 
- Vostre merci, sire » fet ele. 
Ensi cil dui s'antracointoient ; 
Li uns a l'autre se donoient, 
Que d'autres i ot tel nonante 
Que chascunei ot bele et gente 
Et noble et cointe et preuz et sage, 
Gentix dame et de haut parage ; 
Si s'i porront mout solacier 
Et d'acoler et de beisier 
Et de parler et de veoir 
Et de delez eles seoir, 
Itant en orent il au mains. 
Or a feste messire Yvains 
Del roi, qui avoec li demore ; 
Et la dame tant les enore, 
Chascun par soi et toz ansanble, 
Que tel fol i a cui il sanble 
Que d'amors veignent li atret 
Et li sanblant qu'ele lor fet. 
Et cez puet an nices clamer 
Qui cuident qu'el les voelle amer 
Qant une dame est si cortoise 
Qu'a un maleüreus adoise 
Qu'ele li fet joie et acole ; 
Fos est liez de bele parole, 
Si l'a an mout tost amusé. 
A grant joie ont le tans usé 
Trestote la semainne antiere : 
Deduit de bois et de riviere 
I ot mout qui le vost avoir ; 
Et qui vost la terre veoir 
Que messire Yvains ot conquise 
En la dame que il ot prise, 
Si se repot aler esbatre 
Ou .vi. liues, ou .v., ou quatre, 
Par les chastiax de la entor. 
Qant li rois ot fet son sejor 
Tant que n'i vost plus arester, 
Si refist son oirre aprester. 
Mes il avoient la semainne 
Trestuit proié et mise painne, 
Au plus qu'il s'an porent pener, 
Que il en poïssent mener 
Monseignor Yvain avoec ax. 
« Comant ! Seroiz vos or de çax, 
Ce disoit messire Gauvains, 
Qui por leur fames valent mains ? 
Honiz soit de sainte Marie 
Qui por anpirier se marie ! 
Amander doit de bele dame 
Qui l'a a amie ou a fame, 
Que n'est puis droiz que ele l'aint 
Que ses los et ses pris remaint. 
Certes, ancor seroiz iriez 
De s'amor se vos anpiriez ; 
Que fame a tost s'enor reprise, 
Ne n'a pas tort, s'ele despise 
Celui qui devient de li pire 
El rëaume dom il est sire. 
Or primes doit vostre pris croistre. 
Ronpez le frain et le chevoistre, 
S'irons tornoier moi et vos, 
Que l'en ne vos apiaut jalos. 
Or ne devez vos pas songier, 
Mes les tornoiemanz ongier 
Et anpanre, et tot fors giter, 
Que que il vos doie coster. 
Assez songe qui ne se muet ! 
Certes, venir vos an estuet, 
Que ja n'i avra autre essoine. 
Gardez que en vos ne remoingne, 
Biax conpainz, nostre conpaignie, 
Que en moi ne faura ele mie. 
Mervoille est comant en a cure 
De l'eisse qui toz jorz li dure. 
Bien a donc cist ou delaier, 
Et plus est dolz a essaier 
Uns petiz biens, quant il delaie, 
C'uns granz, qui tot adés l'essaie. 
Joie d'amors qui vient a tart 
Sanble la vert busche qui art, 
Qui dedanz rant plus grant chalor 
Et plus se tient en sa valor, 
Quant plus demore a alumer. 
An puet tel chose acostumer 
Qui mout est greveuse a retrere ; 
Quant an le vialt, nel puet an fere. 
Ne por ce ne le di ge mie, 
Se j'avoie si bele amie 
Con vos avez, biax dolz conpainz ! 
Foi que je doi Deu et toz sainz, 
Mout a enviz la leisseroie. 
A esciant, fos an seroie. 
Tex done boen consoil autrui, 
Qui ne savroit conseillier lui, 
Ausi con li preescheor 
Qui sont desleal lecheor, 
Enseignent et dïent le bien 
Dom il ne vuelent feire rien ! » 
Messire Gauvains tant li dist 
Ceste chose et tant li requist 
Qu'il creanta qu'il le diroit 
A sa fame et puis s'an iroit 
S'il an puet le congié avoir ; 
Ou face folie ou savoir, 
Ne leira que congié ne praigne 
De retorner an la Bretaigne. 
La dame en a a consoil trete, 
Qui de ce congié ne se guete, 
Si li dist : « Ma tres chiere dame, 
Vos qui estes mes cuers et m'ame, 
Mes biens, ma joie et ma santez, 
Une chose m'acreantez, 
Por vostre enor et por la moie. » 
La dame tantost li otroie, 
Qu'el ne set qu'il vialt demander 
Et dit : « Biax sire, comander 
Me poez ce qui boen vos iert. » 
Congié maintenant li requiert 
Messire Yvains, de convoier 
Le roi et d'aler tornoier, 
Que l'an ne l'apialt recreant. 
Et ele dit : « Je vos creant 
Le congié jusqu'a .i. termine. 
Mes l'amors devanra haïne, 
Que j'ai en vos, toz an soiez 
Seürs, se vos trespassiez 
Le terme que je vos dirai ; 
Sachiez que ja n'en mantirai. 
Se vos mantez, je dirai voir. 
Se vos volez m'amor avoir 
Et de rien nule m'avez chiere, 
Pansez de tost venir arriere, 
A tot le moins jusqu'a .i. an, 
.VIII. jorz aprés la Saint Johan, 
C'ui an cest jor sont les huitaves. 
De m'amor soiez maz et haves, 
Se vos n'iestes jusqu'a ce jor 
Ceanz avoec moi au retor. » 
Messire Yvains pleure et sopire 
Si fort qu'a poinnes le pot dire : 
« Dame, cist termes est mout lons. 
Se je poïsse estre colons 
Totes les foiz que je vouroie, 
Mout sovant avoec vos seroie. 
Et je pri Deu que, s'il li plest, 
Ja tant demorer ne me lest. 
Mes tex cuide tost revenir 
Qui ne set qu'est a avenir. 
Et je ne sai que m'avenra, 
Se essoines me detanra 
De malage ne de prison ; 
S'avez de tant fet mesprison 
Quant vos n'en avez mis defors 
Au moins l'essoine de mon cors. 
- Sire, fet ele, et je l'i met ; 
Et neporquant bien vos promet 
Que, se Dex de mort vos desfant, 
Nus essoines ne vos atant
Tant con vos sovanra de moi. 
Mes or metroiz an vostre doi 
Cest mien anel, que je vos prest ; 
Et de la pierre quex ele est 
Vos voel dire tot en apert : 
Prison ne tient ne sanc ne pert 
Nus amanz verais et leax, 
Ne avenir ne li puet max ; 
Mes qui le porte et chier le tient 
De s'amie li resovient 
Et si devient plus durs que fers. 
Cil vos iert escuz et haubers 
Et voir einz mes a chevalier 
Ne le vos prester ne baillier, 
Mes por amors le vos doing gié. » 
Or a messire Yvains congié : 
Mout out ploré au congié prendre. 
Et li rois ne vost plus atendre 
Por rien qu'an dire li seüst, 
Einz li tardoit que l'en eüst 
Toz lor palefroiz amenez, 
Apareilliez et anfrenez. 
Des qu'il le vost, il fu tost fet ; 
Li palefroi lor sont fors tret, 
Si n'i a mes que del monter. 
Ne sai que plus doie conter, 
Comant messire Yvains s'en part, 
Ne des beisiers qu'an li depart, 
Qui furent de lermes semé 
Et de dolçor anbaussemé. 
Et del roi, que vos conteroie, 
Comant la dame le convoie 
Et ses puceles avoec li 
Et tuit li chevalier ausi ? 
Trop i feroie de demore. 
La dame, por ce qu'ele plore, 
Prie li rois de remenoir 
Et de raler a son menoir ; 
Tant li prie qu'a mout grant poinne 
S'an retorne, et ses genz an moinne. 
Messire Yvains, mout a enviz, 
Est de s'amie departiz, 
Ensi que li cuers ne se muet. 
Li rois le cors mener an puet, 
Mes del cuer n'en manra il point ; 
Car si se tient et si se joint 
Au cuer celi qui se remaint 
Qu'il n'a pooir que il l'en maint ; 
Des que li cors est sanz le cuer, 
Don ne puet il estre a nul fuer ; 
Et se li cors sanz le cuer vit, 
Tel mervoille nus hom ne vit. 
Ceste mervoille est avenue 
Que il a l'ame retenue 
Sanz le cuer, qui estre i soloit, 
Que plus siudre ne le voloit. 
Li cuers a boene remenance 
Et li cors vit en esperance 
De retorner au cuer arriere ; 
S'a fet cuer d'estrenge meniere 
De s'esperance qui se vant, 
Traïte et fause de covant. 
Ja, ce cuit, l'ore ne savra 
Qu'esperance traï l'avra ; 
Car s'il .i. tot seul jor trespasse 
Del terme qu'il ont mis a masse, 
Mout a enviz trovera mes 
En sa dame trives ne pes. 
Et je cuit qu'il le passera, 
Que departir ne le leira 
Messire Gauvains d'avoec lui. 
Aus tornoiemanz vont andui 
Par toz les leus ou l'en tornoie. 
Et li anz passe tote voie, 
Sel fist tot l'an messire Yvains 
Si bien que messire Gauvains 
Se penoit de lui enorer. 
Et si le fist tant demorer 
Que toz li anz fu trespassez 
Et de tot l'autre encor assez, 
Tant que a la miäost vint, 
Que li rois cort et feste tint. 
Et furent la voille devant 
Revenu del tornoiemant 
Ou messire Yvains ot esté ; 
S'an ont tot le pris aporté, 
Ce dit li contes, ce me sanble. 
Et li dui chevalier ansanble 
Ne vostrent en vile descendre, 
Einz firent lor paveillon tendre 
Fors de la vile et cort i tindrent, 
C'onques a cort de roi ne vindrent, 
Einçois vint li rois a la lor, 
Car avoec ax sont li meillor 
Des chevaliers et toz li plus. 
Entr'ax seoit li rois Artus, 
Quant Yvains tant encomança 
A panser, que des lors en ça 
Que a sa dame ot congié pris, 
Ne fu tant de panser sorpris 
Con de celui, car bien savoit 
Que covant manti li avoit 
Et trespassez estoit li termes. 
A grant poinne tenoit ses lermes, 
Mes honteli feisoit tenir. 
Tant pansa qu'il virent venir 
Une dameisele a droiture ; 
Et vint mout tres grant aleüre 
Sor un noir palefroi baucent ; 
Devant lor paveillon descent, 
Que nus ne fu a son descendre, 
Ne nus n'ala son cheval prendre. 
Et lors que ele pot veoir 
Le roi, se leissa jus cheoir 
Son mantel, et desafublee 
S'en est el paveillon antree 
Et tres devant le roi venue ; 
Si dist que sa dame salue 
Le roi et monseignor Gauvain 
Et toz les autres, fors Yvain, 
Le mançongier, le guileor, 
Le desleal, le tricheor, 
Qu'il l'a guilee et deceüe ; 
Bien a sa guile aparceüe, 
Qu'il se feisoit verais amerres, 
S'estoit fos, souduianz et lerres. 
Sa dame a cil lerres souduite, 
Qui n'estoit de nus max estruite 
Ne ne cuidoit pas, a nul fuer, 
Qu'il li deüst anbler son cuer. 
Cil n'anblent pas les cuers qui ainment, 
Si a tex qui larrons les claiment, 
Qui en amer sont non veant 
Et si n'an sevent nes neant. 
Li amis prant le cuer s'amie 
Ensi qu'il ne li anble mie, 
Einz le garde, et cil qui les anblent, 
Li larron qui prodome sanblent, 
Icil sont larron ipocrite 
Et traïtor, qui metent lite 
En cuers anbler don ax ne chaut ; 
Mes li amis, quel part qu'il aut, 
Le tient chier et si le raporte. 
Messire Yvains la dame a morte, 
Qu'ele cuidoit qu'il li gardast 
Son cuer et si li raportast 
Einçois que fust passez li anz. 
« Yvain, mout fus or oblianz 
Quant il ne t'an pot sovenir 
Que tu devoies revenir 
A ma dame jusqu'a .i. an ; 
Jusqu'a la feste Saint Jehan 
Te dona ele de respit ; 
Et tu l'eüs an tel despit 
C'onques puis ne t'an remanbra. 
Ma dame en sa chanbre poinz a 
Trestoz les jorz et toz les tans, 
Car qui ainme, il est en espans, 
N'onques ne puet panre boen some, 
Mes tote nuit conte et asome 
Les jorz qui vienent et qui vont. 
Ensi li leal amant font 
Contre le tans et la seison. 
N'est pas venue a desreison 
Sa conplainte ne devant jor, 
Si ne di ge rien por clamor, 
Mes tant dit que traïz nos a 
Qui a ma dame t'esposa. 
Yvain, n'a mes cure de toi 
Ma dame, ainz te mande par moi 
Que ja mes vers li ne reveignes 
Ne son anel plus ne reteignes. 
Par moi, que ci an presant voiz, 
Te mande que tu li envoiz : 
Rant li, qu'a randre le t'estuet. » 
Yvains respondre ne li puet, 
Que sans et parole li faut ; 
Et la dameisele avant saut, 
Si li oste l'anel del doi ; 
Puis si comande a Deu le roi 
Et toz les autres, fors celui 
Cui ele leisse an grant enui. 
Et ses enuiz tot adés croist, 
Que quanque il vit li angroist 
Et quanque il ot li enuie ; 
Mis se voldroit estre a la fuie 
Toz seus en si salvage terre 
Que l'en ne le seüst ou querre, 
Ne nus hom ne fame ne fust 
Qui de lui noveles seüst 
Ne plus que s'il fust en abisme. 
Ne het tant rien con lui meïsme 
Ne ne set a cui se confort 
De lui, qui soi meïsme a mort. 
Mes ainz voldroit le san changier 
Que il ne se poïst vengier 
De lui, qui joie s'a tolue. 
D'antre les barons se remue, 
Qu'il crient entr'ax issir del san ; 
Et de ce ne se gardoit l'an, 
Si l'an leissierent seul aler : 
Bien sevent que de lor parler 
Ne de lor siegle n'a il soing. 
Et il va tant que il fu loing 
Des tantes et des paveillons. 
Lors se li monte uns torbeillons 
El chief, si grant que il forsane ; 
Si se dessire et se depane 
Et fuit par chans et par arees, 
Et lessa ses genz esgarees, 
Qui se mervoillent ou puet estre : 
Querant le vont destre et senestre 
Par les ostex as chevaliers 
Et par haies et par vergiers ; 
Sel quierent la ou il n'est pas. 
Et il s'an vet plus que le pas 
Tant qu'il trova delez un parc 
.I. garçon qui tenoit .i. arc 
Et .v. saietes barbelees 
Qui mout erent tranchanz et lees. 
Yvains s'en va jusqu'au garçon, 
Cui il voloit tolir l'arçon 
Et les saietes qu'il tenoit. 
Porqant mes ne li sovenoit 
De rien que onques eüst feite. 
Les bestes par le bois agueite, 
Si les ocit et se manjue 
La venison trestote crue. 
Et tant conversa el boschage, 
Com hom forsenez et salvage, 
C'une meison a .i. hermite 
Trova, mout basse et mout petite ; 
Et li hermites essartoit. 
Quant vit celui qui nuz estoit, 
Bien pot savoir, sanz nul redot, 
Qu'il n'ert mie an son san del tot ; 
Et si fist il, tres bien le sot ; 
De la peor que il en ot 
Se feri an sa meisonete. 
De son pain et de sa porrete 
Par charité prist li boens hom, 
Si li mist fors de sa meison 
Desor une fenestre estroite. 
Et cil vient la qui mout covoite 
Le pain, sel prant et si i mort ; 
Ne cuit que onques de si fort 
Ne de si aspre eüst gosté ; 
N'avoit mie .xx. solz costé 
Li setiers dom fu fez li pains ; 
Qu'a toz mangiers est force fains 
Desatranpree et desconfite. 
Tot menja le pain a l'ermite 
Messire Yvains, que boen li sot ; 
De l'eve froide but au pot. 
Quant mangié ot, si se refiert 
El bois, et cers et biches quiert ; 
Et li boens hoem desoz son toit 
Prie Deu, quant aler l'en voit, 
Qu'il le desfande et qu'il le gart, 
Que mes ne vaingne cele part. 
Mes n'est nus, tant po de san ait, 
Qui el leu ou l'en bien li fait 
Ne revaigne mout volentiers. 
Puis ne passa .viii. jorz antiers, 
Tant com il fu an cele rage, 
Que aucune beste salvage 
Ne li aportast a son huis. 
Iceste vie mena puis, 
Et li boens hom s'antremetoit 
De l'escorchier, et si metoit 
Asez de la venison cuire ; 
Et li peins et l'eve et la buire 
Estoit toz jorz a la fenestre 
Por l'ome forsené repestre ; 
S'avoit a mangier et a boivre 
Venison sanz sel et sanz poivre 
Et aigue froide de fontainne. 
Et li boens hoem estoit an painne 
De cuir vandre et d'acheter pain 
D'orge et de soigle sanz levain. 
S'ot puis tote sa livreison, 
Pain a planté et veneison 
Qu'il li dona tant longuemant 
C'un jor le troverent dormant 
En la forest .ii. dameiseles 
Et une lor dame avoec eles 
De cui mesniee eles estoient. 
Vers l'ome nu que eles voient 
Cort et descent une des trois ; 
Mes mout le regarda einçois 
Que rien nule sor lui veïst 
Qui reconuistre li feïst ; 
Si l'avoit ele tant veü 
Que tost l'eüst reconeü 
Se il fust de si riche ator 
Com il avoit esté maint jor. 
Au reconoistre mout tarda 
Et tote voie l'esgarda 
Tant qu'an la fin li fu avis 
D'une plaie qu'il ot el vis ; 
C'une tel plaie el vis avoit 
Messire Yvains, bien le savoit, 
Qu'ele l'avoit assez veü. 
Por la plaie l'a coneü, 
Que ce est il, de rien n'en dote ; 
Mes de ce se mervoille tote 
Comant ce li est avenu 
Que si l'a trové povre et nu. 
Mout s'an seigne et si s'an mervoille ; 
Cele ne le bote n'esvoille, 
Einz prant le cheval, si remonte 
Et vient as autres, si lor conte 
S'aventure tot an plorant. 
Ne sai qu'alasse demorant 
A conter le duel qu'ele an fist ; 
Mes plorant a sa dame dist : 
« Dame, je ai Yvain trové, 
Le chevalier mialz esprové 
Del monde et le mialz antechié ; 
Mes je ne sai par quel pechié 
Est au franc home mescheü ; 
Espoir, aucun duel a eü 
Qui le fet ensi demener ; 
An puet bien de duel forsener, 
Et savoir et veoir puet l'an 
Qu'il n'est mie bien an son san, 
Que ja voir ne li avenist 
Que si vilmant se contenist 
Se il le san n'eüst perdu. 
Car li eüst or Dex randu 
Le san au mialz que il ot onques 
Et puis si li pleüst adonques 
Qu'il remassist en vostre aïe ! 
Car trop vos a mal envaïe 
Li cuens Aliers, qui vos guerroie. 
La guerre de vos .ii. verroie 
A vostre grant enor finee 
Se Dex si boene destinee 
Li donoit qu'il se remeïst 
En son san et s'antremeïst 
De vos eidier a cest besoing. » 
La dame dist : « Or n'aiez soing, 
Que certes, se il ne s'an fuit, 
A l'aïde de Deu, ce cuit, 
Li osterons nos de la teste 
Tote la rage et la tempeste. 
Mes tost aler nos an covient, 
Car d'un oignemant me sovient 
Que me dona Morgue la sage ; 
Et si me dist que si grant rage 
N'est an teste, qu'il ne l'en ost. » 
Vers le chastel s'an vont mout tost, 
Qu'il ert si pres qu'il n'i ot pas 
Plus de demie liue .i. pas, 
Des liues qui el païs sont, 
Car a mesure des noz sont 
Les .ii. une, les quatre .ii.. 
Et cil remaint dormant toz seus, 
Et cele ala l'oignemant querre. 
La dame .i. suen escrin desserre, 
S'an tret la boiste et si la charge 
A la dameisele, et trop large 
Li prie que ele n'en soit, 
Les temples et le front l'en froit, 
Qu'aillors point metre n'en besoingne. 
Les temples et le front l'en oingne, 
Et le remenant bien li gart, 
Qu'il n'a point de mal autre part Et le remenant bien li gart
Fors que seulemant el cervel. 
Robe veire, cote et mantel 
A fet porter, de soie an greinne. 
Cele li porte et si li meinne 
An destre .i. palefroi mout buen, 
Et avoec ce i met del suen : 
Chemise et braies deliees, 
Et chauces noires et dougiees. 
Atot ce, si tres tost s'an va, 
Qu'ancor dormant celui trova 
La ou ele l'avoit leissié. 
Ses chevax met en .i. pleissié, 
Ses atache et lie mout fort, 
Et puis vient la ou cil se dort, 
Atot la robe et l'oingnemant, 
Et fet .i. mout grant hardemant 
Que del forsené tant s'aproche 
Qu'ele le menoie et atoche ; 
Et prant l'oignemant, si l'en oint 
Tant con en la boiste an ot point, 
Et tant sa garison covoite 
Que de l'oindre par tot esploite ; 
Si le met trestot an despanse, 
Que ne li chaut de la desfanse 
Sa dame ne ne l'en sovient. 
Plus en i met qu'il ne covient ; 
Mout bien, ce li est vis, l'enploie : 
Les temples et le front l'en froie, 
Trestot le cors jusqu'an l'artuel. 
Tant li froia au chaut soloil 
Les temples et trestot le cors 
Que del cervel li trest si fors 
La rage et la melencolie. 
Mes del cors fist ele folie, 
Qu'il ne li estoit nus mestiers. 
S'il en i eüst .v. setiers, 
S'eüst ele autel fet, ce cuit. 
La boiste an porte, si s'an fuit, 
Si s'est vers ses chevax reposte ; 
Mes la robe mie n'en oste 
Por ce que, se cil se ravoie, 
Vialt qu'apareilliee la voie 
Et qu'il la preigne, si s'an veste. 
Derriers .i. grant chasne s'areste 
Tant que cil ot dormi assez, 
Qui fu gariz et respassez, 
Et rotson san et son mimoire. 
Mes nuz se voit com un yvoire, 
S'a grant honte, et plus grant eüst 
Se il s'aventure seüst, 
Mes ne sot por coi nuz se trueve. 
Devant lui voit la robe nueve, 
Si se mervoille a desmesure 
Comant et par quel aventure 
Cele robe estoit la venue ; 
Et de sa char que il voit nue 
Est trespansez et esbaïz, 
Et dit que morz est et traïz 
S'einsi l'a trové ne veü 
Riens nule qui l'ait coneü. 
Et tote voie si se vest 
Et regarde vers la forest 
S'il verroit nul home venir. 
Lever se cuide et sostenir, 
Mes ne puet tant qu'aler s'an puisse. 
Mestiers li est qu'aïde truisse 
Qui li aïst et qui l'en maint, 
Que si l'a ses granz max ataint 
Qu'a poinnes puet sor piez ester. 
Or ne vialt mes plus arester 
La dameisele, ainz est montee 
Et par delez lui est passee, 
Si con s'ele ne l'i seüst. 
Et cil, qui grant mestier eüst 
D'aïde, ne li chausist quel, 
Qui l'en menast jusqu'a ostel 
Tant qu'il fust auques en sa force, 
De li apeler mout s'esforce. 
Et la dameisele autresi 
Vet regardant environ li 
Con s'ele ne sache qu'il a. 
Esbaïe vet ça et la, 
Que droit vers lui ne vialt aler. 
Et cil comance a rapeler : 
« Dameisele, de ça, de ça ! » 
Et la dameisele adreça 
Vers lui son palefroi anblant. 
Cuidier li fist par ce sanblant 
Qu'ele de lui rien ne seüst 
N'onques la veü ne l'eüst ; 
Et san et corteisie fist. 
Quant devant lui vint, si li dist : 
« Sire chevaliers, que volez, 
Qui a tel besoing m'apelez ? 
- Ha ! fet il, dameisele sage, 
Trovez me sui an cest boschage, 
Je ne sai par quel mescheance. 
Por Deu et por vostre creance 
Vos pri que an toz guerredons 
Me prestez ou donez an dons 
Ce palefroi que vos menez. 
- Volentiers, sire, mes venez 
Avoec moi la ou ge m'an vois. 
Quel part ? fet il. - Fors de cest bois, 
Jusqu'a .i. chastel ci selonc. 
- Dameisele, or me dites donc 
Se vos avez besoing de moi. 
- Oïl, fet ele, mes je croi 
Que vos n'iestes mie bien sains ; 
Jusqu'a quinzainne, a tot le mains, 
Vos covendroit a sejor estre ; 
Le cheval que je maing an destre 
Prenez, s'irons jusqu'a ostel. » 
Et cil, qui ne demandoit el, 
Le prant et monte ; si s'an vont 
Tant qu'il vindrent a Oripont, 
Don l'eve estoit roide et bruianz. 
Et la dameisele giete anz 
La boiste qu'ele portoit vuide, 
Qu'ainsi vers sa dame se cuide 
De son oignemant escuser, 
Qu'ele dira que au passer 
Del pont ensi li mescheï 
Que la boiste an l'eve cheï : 
Por ce que desoz li çopa 
Ses palefroiz, li escapa 
Del poing la boiste et a bien pres 
Que ele ne sailli aprés, 
Mes adonc fust la perte graindre. 
Ceste mançonge voldra faindre 
Qant devant sa dame iert venue. 
Lor voie ont ansanble tenue 
Tant que au chastel sont venu ; 
Si a la dame retenu 
Monseignor Yvain lieemant ; 
Et sa boiste et son oingnemant 
Demanda a sa dameisele, 
Mes ce fu seul a seul ; et cele 
Li a la mançonge retreite, 
Si grant com ele l'avoit feite, 
Que le voir ne l'en osa dire. 
S'en ot la dame mout grant ire 
Et dit : « Ci a mout leide perte, 
Que de ce sui je tote certe 
Qu'ele n'iert ja mes recovree. 
Mes des que la chose est alee, 
Si n'i a que del consirrer. 
 [...] 
Sonbien qu'an desirre son mal, 
Si con je crui de cest vasal 
Don cuidai bien et joie avoir, 
Si ai perdu de mon avoir 
Tot le meillor et le plus chier. 
Neporquant bien vos vuel prier 
De lui servir sor tote rien. 
- Ha ! dame, or dites vos mout bien, 
Que ce seroit trop vileins geus 
Qui feroit d'un domage deus. » 
Atant de la boiste se teisent ; 
Et monseignor Yvain aeisent 
De quanqu'eles pueent ne sevent ; 
Sel baignent et son chief li levent, 
Et sel font rere et reoignier, 
Que l'en li poïst anpoignier 
La barbe a plain poing sor la face. 
Ne vialt chose qu'an ne li face : 
S'il vialt armes, et an li done ; 
S'il vialt cheval, en li sejorne, 
Grant et bel et fort et hardi. 
Tant sejorna qu'a .i. mardi 
Vint au chastel li cuens Aliers 
A sergenz et a chevaliers, 
Et mistrent feu et pristrent proies. 
Et cil del chastel tote voies 
Montent et d'armes se garnissent ; 
Armé et desarmé s'an issent 
Tant que les coreors ateignent, 
Qui por ax movoir ne se deignent, 
Einz les atendent a .i. pas. 
Et messire Yvains fiert el tas, 
Qui tant a esté sejornez 
Qu'an sa force fu retornez ; 
Si feri de si grant vertu 
.I. chevalier parmi l'escu 
Qu'il mist en .i. mont, ce me sanble, 
Cheval et chevalier ansanble, 
N'onques puis cil ne se leva, 
Qu'el vantre li cuers li creva 
Et fu parmi l'eschine frez. 
.I. petit s'est arrieres trez 
Messire Yveins, et si recuevre ; 
Trestoz de son escu se cuevre 
Et cort por le pas desconbrer. 
Plus tost ne poïst an nonbrer 
Anpreu et .ii. et trois et quatre, 
Que l'en ne li veïst abatre 
Quatre chevaliers araumant, 
Plus tost et plus delivremant. 
Et cil qui avoec lui estoient 
Por lui grant hardemant prenoient ; 
Que tex a poinne ovrer antasche,
Qant il voit c'uns prodon antasche
Devant lui tote une besoingne, 
Que maintenant honte et vergoingne 
Li cort sus et si giete fors 
Le povre cuer qu'il a el cors, 
Si li done sostenemant, 
Cuer de prodome et hardemant. 
Ensi sont cil devenu preu, 
Si tient chascuns mout bien son leu 
En la meslee et an l'estor. 
Et la dame fu en la tor 
De son chastel montee an haut 
Et vit la meslee et l'asaut 
Au pas desresnier et conquerre, 
Et vit assez gisanz par terre 
Des afolez et des ocis, 
Des suens et de ses anemis, 
Et plus des autres que des suens. 
Mes li cortois, li preuz, li buens, 
Messire Yvains trestot ausi 
Les feisoit venir a merci 
Con fet li faucons les cerceles. 
Et disoient et cil et celes 
Qui el chastel remés estoient 
Et des batailles l'esgardoient : 
« Haï ! Con vaillant soldoier ! 
Con fet ses anemis ploier ! 
Con roidemant il les requiert ! 
Tot autresi antr'ax se fiert 
Con li lyons antre les dains 
Quant l'engoisse et chace la fains. 
Et tuit nostre autre chevalier 
An sont plus hardi et plus fier, 
Que ja, se par lui seul ne fust, 
Lance brisiee n'i eüst 
N'espee traite por ferir. 
Mout doit an amer et cherir 
.I. prodome quant en le trueve. 
Veez or comant cil se prueve, 
Veez com il se tient el ranc ; 
Or veez com il taint de sanc 
Et sa lance et s'espee nue, 
Veez comant il les remue, 
Veez comant il les antasse, 
Com il lor vient, con il lor passe, 
Com il ganchist, con il retorne ! 
Mes au ganchir petit sejorne 
Et mout demore an son retor ; 
Veez, quant il vient an l'estor, 
Com il a po son escu chier, 
Com il le leisse detranchier ; 
N'en a pitié ne tant ne qant, 
Mes de ce se voit mout en grant 
Des cos vangier que l'en li done. 
Qui de trestot le bois d'Argone 
Li avroit fet lances, ce cuit, 
N'i avroit il nule anquenuit, 
Qu'an ne l'en set tant metre an fautre 
Com il peçoie devant autre. 
Et veez comant il le fet 
De l'espee quant il la tret ! 
Onques ne fist par Durandart 
Rolanz des Turs si grant essart 
En Roncevax ne an Espaigne. 
Se il eüst an sa conpaigne 
Auques de si fez conpaignons, 
Li fel de coi nos nos pleignons 
S'en alast come desconfiz 
Ou il en remassist honiz. » 
Et dïent que buer seroit nee 
Cui il avroit s'amor donee, 
Qui si est as armes puissanz 
Et desor toz reconoissanz, 
Si con cierges antre chandoiles 
Et la lune antre les estoiles 
Et li solauz desor la lune ; 
Et de chascun et de chascune 
A si les cuers que tuit voldroient, 
Por la proesce qu'an lui voient, 
Que il eüst lor dame prise 
Et fust la terre an sa justise. 
Ensi tuit et totes prisoient 
Celui don verité disoient, 
Que cez de la a si atainz 
Que il s'an fuient qui ainz ainz ; 
Mes il les chace mout de pres 
Et tuit si conpaignon aprés, 
Que lez lui sont ausi seür 
Con s'il fussent tuit clos a mur 
Haut et espés de pierre dure. 
La chace mout longuemant dure 
Tant que cil qui fuient estanchent 
Et cil qui chacent lor detranchent 
Toz lor chevax et esboelent. 
Les vis desor les morz roelent, 
Qui s'antrafolent et ocïent ; 
Leidemant s'antrecontralïent. 
Et li cuens tot adés s'an fuit, 
Mes messire Yvains pas ne fuit, 
Qui de lui siudre ne se faint ; 
Tant le chace que il l'ataint 
Au pié d'une ruiste montee, 
Et ce fu mout pres de l'antree 
D'un fort recet qui estoit suens. 
Iqui fu retenuz li cuens, 
C'onques riens ne li pot eidier ; 
Et sanz trop longuemant pleidier 
An prist la foi messire Yvains, 
Que, des que il le tint as mains 
Et il furent seul per a per, 
N'i a neant de l'eschaper, 
Ne del ganchir, ne del desfandre, 
Einz li plevist qu'il s'iroit randre 
A la dame de Norison, 
Si se metroit an sa prison 
Et feroit peis a sa devise. 
Et quant il en ot la foi prise, 
Si li fist son chief desarmer 
Et l'escu jus del col oster, 
Et l'espee li randi nue. 
Ceste enors li est avenue 
Qu'il an mainne le conte pris, 
Si le rant a ses anemis, 
Qui n'en font pas joie petite. 
Mes ainz fu la novele dite 
Au chastel, que il i venissent ; 
Encontre ax tuit et totes issent, 
Et la dame devant toz vient. 
Messire Yvains par la main tient 
Le prisonier, si li presante. 
Sa volanté et son creante 
Fist lors li cuens oltreemant, 
Et par foi et par seiremant 
Et par ploiges l'en fist seüre ; 
Ploige li done et si li jure 
Que toz jorz mes pes li tanra 
Et que ses pertes li randra, 
Quanqu'ele an mosterra par prueves, 
Et refera les meisons nueves 
Que il avoit par terre mises. 
Qant ces choses furent asises 
Ensi com a la dame sist, 
Messire Yvains congié an quist, 
Que ele ne li donast mie 
Se il a fame ou a amie 
La volsist panre et noçoier. 
Neïs siudre ne convoier 
Ne s'i vost il lessier un pas, 
Einz s'an parti en es le pas, 
C'onques rien n'i valut proiere. 
Or se mist a la voie arriere 
Et leissa mout la dame iriee 
Que il avoit mout feite liee. 
Et con plus liee l'avoit feite, 
Plus li poise et plus se desheite 
Quant il ne vialt plus demorer, 
C'or le volsist ele enorer, 
Et sel feïst, se lui pleüst, 
Seignor de quanque ele eüst, 
Ou ele li eüst donees 
Por son servise granz soldees, 
Si granz com il les volsist prendre. 
Mes il n'en vost onques entendre 
Parole d'ome ne de fame ; 
Des chevaliers et de la dame 
S'est partiz, mes que bien l'en poist 
Que plusremenoir ne li loist. 
Messire Yvains pansis chemine 
Par une parfonde gaudine 
Tant qu'il oï enmi le gaut 
.I. cri mout dolereus et haut. 
Si s'adreça lors vers le cri, 
Cele part ou il l'ot oï, 
Et, quant il parvint cele part, 
Vit .i. lyon, en un essart, 
Et .i. serpant qui le tenoit 
Par la coe, et si li ardoit 
Trestoz les rains de flame ardant. 
N'ala mie mout regardant 
Messire Yvains cele mervoille ; 
A lui meïsmes se consoille 
Au quel d'aus .ii. il aidera. 
Lors dit qu'au lyon se tanra, 
Qu'a venimeus ne a felon 
Ne doit an feire se mal non, 
Et li serpanz est venimeus, 
Si li saut par la boche feus, 
Tant est de felenie plains. 
Por ce panse messire Yvains 
Qu'il l'ocirra premieremant ; 
S'espee tret et vint avant 
Et met l'escu devant sa face, 
Que la flame mal ne li face 
Que il gitoit parmi la gole, 
Qui plus estoit lee d'une ole. 
Se li lyons aprés l'asaut, 
La bataille pas ne li faut ; 
Mes que qu'il l'en aveingne aprés, 
Eidier li voldra il adés, 
Que Pitiez li semont et prie 
Qu'il face secors et aïe 
A la beste gentil et franche. 
A s'espee, qui soef tranche, 
Va le felon serpant requerre ; 
Si le tranche jusqu'anz enterre 
Et les .ii. mitiez retronçone, 
Fiert et refiert, et tant l'en done 
Que tot le demince et depiece. 
Mes il li covient une piece 
Tranchier de la coe au lion, 
Por la teste au serpant felon 
Qui par la coe le tenoit ; 
Tant con tranchier an covenoit 
En trancha, c'onques moins ne pot. 
Quant le lyon delivré ot, 
Si cuida qu'il li covenist 
Conbatre et que sus li venist ; 
Mes il ne le se pansa onques. 
Oez que fist li lyons donques, 
Con fist que preuz et deboneire, 
Com il li comança a feire 
Sanblant que a lui se randoit, 
Que ses piez joinz li estandoit 
Et vers terre encline sa chiere ; 
Si s'estut sor ses piez derriere 
Et puis si se ragenoilloit 
Et tote sa face moilloit 
De lermes, par humilité. 
Messire Yvains, por verité, 
Set que li lyons le mercie 
Et que devant lui s'umilie 
Por le serpant que il a mort 
Et lui delivré de la mort ; 
Si li plest mout ceste aventure. 
Por le venin et por l'ordure 
Del serpant, essuie s'espee, 
Si l'a el fuerre rebotee, 
Puis si se remet a la voie. 
Et li lyons lez lui costoie, 
Que ja mes ne s'an partira, 
Toz jorz mes avoec lui ira, 
Que servir et garder le vialt. 
Devant a la voie s'aquialt 
Si qu'il santi desoz le vant, 
Si com il en aloit devant, 
Bestes salvages en pasture ; 
Si le semont feins et nature 
D'aler an proie et de chacier 
Por sa vitaille porchacier ; 
Ce vialt nature que il face. 
.I. petit s'est mis en la trace 
Tant qu'a son seignor a mostré 
Qu'il a senti et ancontré 
Vant et fleir de salvage beste. 
Lors le regarde et si s'areste, 
Que il le vialt servir an gré, 
Car encontre sa volenté 
Ne voloit aler nule part. 
Et cil parçoit a son esgart 
Qu'il li mostre que il l'atant ; 
Bien l'aparçoit, et bien l'entant, 
Que s'il remaint, il remanra, 
Et, se il le siust, il panra 
La veneison qu'il a santie. 
Lors le semont et si l'escrie 
Ausi com uns brachez feïst ; 
Et li lyons maintenant mist 
Le nes au vant qu'il ot santi ; 
Ne ne li ot de rien manti, 
Qu'il n'ot pas une archiee alee 
Quant il vit en une valee 
Tot seul pasturer .i. chevrel. 
Celui panra il ja son vuel, 
Si fist il au premier asaut, 
Et si an but le sanc tot chaut. 
Qant ocis l'ot, si le gita 
Sor son dos, et si l'en porta 
Tant que devant son seignor vint, 
Et puis an grant chierté le tint 
Por la grant amor qu'an lui ot. 
Ja fu pres de nuit, se li plot 
Qu'ilueques se herbergeroit 
Et le chevrel escorcheroit 
Tant com il en voldroit mangier. 
Lors le comance a escorchier ; 
Le cuir li fant desus la coste, 
De la longe .i. lardé li oste ; 
Et tret le feu d'un chaillot bis, 
Si l'a de busche sesche espris ; 
Puis mist en une broche an rost 
Son lardé cuire au feu mout tost ; 
Sel rostist tant que il fu cuiz, 
Mes del mangier ne fu deduiz, 
Qu'il n'i ot pein ne vin ne sel 
Ne nape ne coutel ne el. 
Quequ'il manja, devant lui jut 
Ses lyons, c'onques ne se mut ; 
Einz l'a tot adés regardé 
Tant qu'il ot de son gras lardé 
Tant mangié que il n'en vost plus. 
Et del chevrel le soreplus 
Manja li lyons jusqu'as os. 
Et il tint son chief an repos 
Tote la nuit sor son escu, 
A tel repos come ce fu ; 
Et li lyons ot tant de sens 
Qu'il veilla et fu an espens 
Del cheval garder, qui pessoit 
L'erbe, qui petit l'engressoit. 
Au main s'an alerent ensanble 
Et itel vie, ce me sanble, 
Com il orent la nuit menee 
Remenerent a la vespree, 
Et presque tote une quinzainne, 
Tant qu'aventure a la fontainne 
Desoz le pin les amena. 
Las ! par po ne reforsena 
Messire Yvains, cele foiee, 
Quant la fontainne a aprochiee, 
Et le perron, et la chapele. 
Mil foiz las et dolanz s'apele 
Et chiet pasmez, tant fu dolanz. 
Et s'espee, qui ert colanz, 
Chiet del fuerre, si li apointe 
Es mailles del hauberc la pointe, 
Enprés le col, pres de la joe. 
N'i a maille qui ne descloe, 
Et l'espee del col li tranche 
La pel desoz la maille blanche, 
Si qu'il an fist le sanc cheoir. 
Li lyons cuide mort veoir 
Son conpaignon et son seignor ; 
Einz de rien n'ot ire graignor, 
Qu'il comança tel duel a fere, 
N'oï tel conter ne retrere, 
Qu'il se detuert et grate et crie 
Et s'a talant que il s'ocie 
De l'espee qu'il li est vis 
Qu'il ait son boen seignor ocis. 
A ses danz l'espee li oste 
Et sor .i. fust gisant l'acoste 
Et derriers a un tronc l'apuie, 
Qu'il a peor qu'el ne s'an fuie 
Qant il i hurtera del piz. 
Ja fust ses voloirs aconpliz 
Quant cil de pasmeisons revint ; 
Et li lyons son cors retint, 
Qui a la mort toz escorsez 
Coroit come pors forsenez 
Qui ne prant garde ou il se fiere. 
Messire Yvains en tel meniere 
Devant le perron se pasma. 
Au revenir mout se blasma 
De l'an que trespassé avoit, 
Por coi sa dame le haoit, 
Et dit : « Que fet quant ne se tue 
Cil las qui joie s'est tolue ? 
Que fais je, las, qui ne m'oci ? 
Comant puis je demorer ci 
Et veoir les choses ma dame ? 
En mon cors por coi remaint ame ? 
Que fet ame an si dolant cors ? 
Se ele an ert alee fors, 
Ne seroit pas en tel martire. 
Haïr et blasmer et despire 
Me doi, voir, mout, et je si faz. 
Qui pert sa joie et son solaz 
Par son mesfet et par son tort 
Mout se doit bien haïr de mort. 
Haïr et ocirre se doit ; 
Et je, tant con nus ne me voit, 
Por quoi m'esparg ? Que ne me tu ? 
Donc n'ai je ce lyon veü, 
Qui por moi a si grant duel fet 
Qu'il se volt m'espee antreset 
Parmi le cors el piz boter ? 
Et je doi la mort redoter, 
Qui ai ma joie a duel changiee ? 
De moi s'est leesce estrangiee 
Et tuit solaz. N'en dirai plus, 
Que ce ne porroit dire nus ; 
S'ai demandee grant oiseuse. 
Des joies fu la plus joieuse 
Cele qui m'ert aseüree ; 
Mes mout ot petite duree. 
Et qui ce pert par son mesfet, 
N'est droiz que boene aventure et. » 
Queque cil ensi se demante, 
Une cheitive, une dolante, 
Estoit en la chapele anclose, 
Qui vit et oï ceste chose 
Par le mur qui estoit crevez. 
Maintenant qu'il fu relevez 
De pasmeisons, si l'apela : 
« Dex ! fet ele, que voi ge la ? 
Qui est qui se demante si ? » 
Et cil li respont : « Et vos, qui ? 
- Je sui, fet ele, une cheitive, 
La plus dolante riens qui vive. » 
Cil li respont : « Tes, fole riens ! 
Tex diax est joie ! Tex est biens 
Envers les max don ge lenguis. 
Tant con li hom a plus apris 
A delit et a joie vivre, 
Plus le desvoie et plus l'enivre 
Diaus quant il l'a que un autre home ; 
Li foibles hom porte la some, 
Par us et par acostumance, 
C'uns autres de plus grant puissance 
Ne porteroit por nule rien. 
- Par foi, fet ele, jel sai bien, 
Que c'est parole tote voire ; 
Mes por ce ne fet mie a croire 
Que vos aiez plus mal de moi, 
Et por ce mie ne le croi, 
Qu'il m'est avis que vos poez 
Aler quel part que vos volez, 
Et je sui ci anprisonee ; 
Si m'est tex faesons donee 
Que demain serai ceanz prise 
Et livree a mortel juise. 
- Ha ! Dex, fet il, por quel forfet ? 
- Sire chevaliers, ja Dex n'et 
De l'ame de mon cors merci 
Se je l'ai mie desservi ! 
Et neporquant si vos dirai
Le voir, que ja n'en mantirai. 
Por ce ceanz sui an prison 
Qu'an m'apele de traïson, 
Ne je ne truis qui m'an desfande, 
Que l'endemain ne m'arde ou pande. 
- Or primes, fet il, puis je dire 
Que li miens diax et la moie ire 
A la vostre dolor passee, 
Qu'estre porriez delivree 
Par qui que soit de cest peril. 
Donc ne porroit ce estre ? - Oïl! 
Mes je ne sai encor par cui : 
Il ne sont ancore que dui 
Qui osassent por moi desfandre
Bataille a trois homes enprandre. 
- Comant ? Por Deu, sont il donc troi ? 
- Oïl, sire, a la moie foi : 
Troi sont qui traïtre me clainment. 
- Et qui sont cil qui tant vos ainment, 
Don li uns si hardiz seroit 
Qu'a trois conbatre s'oseroit 
Por vos sauver et garentir ? 
- Je le vos dirai sanz mantir : 
Li uns est messire Gauvains 
Et li autres messire Yvains, 
Por cui demain serai a tort 
Livree a martire de mort. 
- Por le quel, fet il, l'avez dit ? 
- Sire, se Damedex m'aït, 
Por le fil au roi Urien. 
- Or vos ai entandue bien ! 
Mes vos n'i morroiz ja sanz lui. 
Je meïsmes cil Yvains sui 
Por cui vos estes an esfroi ; 
Et vos estes cele, ce croi, 
Qui en la sale me gardastes ; 
Ma vie et mon cors m'i salvastes 
Entre les .ii. portes colanz 
Ou ge fui pensis et dolanz 
Et angoisseus et antrepris ; 
Morz i eüsse esté et pris 
Se ne fust vostre boene aïe. 
Or me dites, ma dolce amie, 
Qui cil sont qui de traïson 
Vos apelent et an prison 
Vos ont et anclose an reclus. 
- Sire, nel vos celerai plus 
Des qu'il vos plest que jel vos die. 
Voirs est que je ne me fains mie 
De vos eidier an boene foi. 
Par l'amonestemant de moi, 
Ma dame a seignor vos reçut ; 
Mon los et mon consoil an crut 
Et, par la sainte Paternostre, 
Plus por son preu que por le vostre 
Le cuidai feire et cuit ancor, 
Itant vos an reconuis or ; 
S'enor et vostre volenté 
Porquis, se Dex me doint santé. 
Mes quant ç'avint que vos eüstes 
L'an trespassé que vos deüstes 
Revenir a ma dame ça, 
Tantost a moi se correça 
Et mout se tint a deceüe 
De ce qu'ele m'avoit creüe. 
Et quant ce sot li seneschax, 
Uns fel, uns traïtres mortax, 
Qui grant envie me portoit 
Por ce que ma dame creoit 
Moi plus que lui de maint afeire, 
Si vit bien c'or porroit il feire 
Entre moi et li grant corroz. 
An plainne cort et veant toz, 
M'amist que por vos l'oi traïe, 
Et je n'oi consoil ne aïe 
Fors de moi seule, qui disoie 
C'onques vers ma dame n'avoie 
Traïson feite ne pansee. 
Sire, por Deu, com esfreee 
Tot maintenant, sanz consoil prendre, 
Dis je m'an feroie desfandre 
D'un chevalier ancontre trois. 
Onques ne fu cil si cortois 
Que il le deignast refuser, 
Ne ressortir ne reüser 
Ne m'an poi, por rien qu'avenist. 
Ensi a parole me prist ; 
Si me covint d'un chevalier 
Encontre trois gage a baillier 
Et par respit de .xxx. jorz. 
Puis ai esté an maintes corz ; 
A la cort le roi Artus fui, 
N'i trovai consoil en nelui 
Ne n'i trovai qui me deïst 
De vos chose qui me seïst, 
Car il n'en savoient noveles. 
- Et messire Gauvains, chaeles, 
Li frans, li dolz, ou ert il donques ? 
A s'aïe ne failli onques 
Dameisele desconseilliee. 
- Cil me feïst joiant et liee, 
Se je a cort trové l'eüsse ; 
Ja requerre ne li seüsse 
Riens nule qui me fust vehee. 
Mes la reïne en a menee 
Uns chevaliers, ce me dit an, 
Don li rois fist que fors del san, 
Quant aprés li l'en envoia ; 
Et Kex, ce cuit, la convoia 
Jusqu'au chevalier qui l'en mainne ; 
S'an est or entrez an grant painne 
Messire Gauvains, qui la quiert. 
Ja mes nul jor a sejor n'iert 
Jusque tant qu'il l'avra trovee. 
Tote la verité provee 
Vos ai de m'aventure dite. 
Demain morrai de mort despite, 
Si serai arse sanz respit 
Por mal de vos et por despit. » 
Et il respont : « Ja Deu ne place 
Que l'en por moi nul mal vos face ! 
Ja, que je puise, n'i morroiz. 
Demain atendre me porroiz 
Apareillié, lonc ma puissance, 
De metre an vostre delivrance 
Mon cors, si con je le doi feire. 
Mes de conter ne de retreire 
As genz qui je sui ne vos chaille ! 
Que qu'aveigne de la bataille, 
Gardez que l'en ne m'i conoisse. 
- Sire, certes, por nule angoisse 
Vostre non ne descoverroie. 
La mort einçois an soferroie, 
Des que vos le volez ensi. 
Et neporquant ice vos pri 
Que ja por moi n'i reveigniez. 
Ne vuel pas que vos anpreigniez 
Bataille si tres felonesse. 
Vostre merci de la promesse 
Que volantiers la feroiez ! 
Mes trestoz quites an soiez, 
Que mialz est que je seule muire 
Que je les veïsse deduire 
De vostre mort et de la moie. 
Ja por ce n'en eschaperoie, 
Quant il vos avroient ocis ; 
S'est mialz que vos remaingniez vis 
Que nos i fussiens mort andui. 
- Mout avez or dit grant enui, 
Fet messire Yvains, bele amie. 
Espoir ou vos ne volez mie 
Estre delivre de la mort, 
Ou vos despisiez le confort 
Que je vos faz de vos eidier. 
N'an quier or plus a vos pleidier, 
Que vos avez tant fet por moi, 
Certes, que faillir ne vos doi 
A nul besoing que vos aiez. 
Bien sai que mout vos esmaiez, 
Mes, se Deu plest, an cui je croi, 
Il an seront honi tuit troi. 
Or n'i a plus, que je m'an vois, 
Ou que soit, logier an ce bois, 
Que d'ostel pres ne sai ge point. 
- Sire, fet ele, Dex vos doint 
Et boen ostel et boene nuit, 
Et de chose qui vos enuit, 
Si con je le desir, vos gart ! » 
Messire Yvains atant s'an part, 
Et li lyons toz jorz aprés. 
S'ont tant alé qu'il vindrent pres 
D'un fort recet a .i. baron 
Qui clos estoit tot anviron 
De mur espés et fort et haut. 
Li chastiax ne cremoit assaut 
De mangonel ne de perriere, 
Qu'il estoit forz a grant meniere ; 
Mes fors des murs estoit esrese
La place, qu'il n'i ot remese 
An estant borde ne meison. 
Assez en orroiz la reison 
Une autre foiz, quant leus sera. 
La plus droite voie s'en va 
Messire Yvains vers le recet ; 
Et vaslet saillent jusqu'a set, 
Qui li ont .i. pont avalé ; 
Si li sont a l'encontre alé. 
Mes del lyon, que venir voient 
Avoec lui, duremant s'esfroient ; 
Si li dïent que, s'il li plest, 
Son lyon a la porte lest, 
Qu'il ne les afost et ocie. 
Et il respont : « N'en parlez mie, 
Que ja n'i enterrai sanz lui : 
Ou nos avrons l'ostel andui 
Ou je me remanrai ça fors, 
Qu'autretant l'aim come mon cors. 
Et neporquant n'en dotez rien, 
Que je le garderai si bien 
Qu'estre porroiz tot asseür. » 
Cil responent : « A boen eür ! » 
Atant sont el chastel antré 
Et vont tant qu'il ont ancontré 
Chevaliers, dames et sergenz 
Et dameiseles avenanz, 
Qui le saluent et descendent 
Et a lui desarmer entandent ; 
Si li dïent : « Bien soiez vos, 
Biax sire, venuz antre nos, 
Et Dex vos i doint sejorner 
Tant que vos an puisiez torner 
A grant joie et a grant enor. » 
Des le plus haut jusqu'au menor, 
Li font joie et formant s'an painnent ; 
A grant joie a l'ostel l'en mainnent 
Et tant grant joie li ont feite. 
Une dolors qui les desheite 
Lor refet la joie oblier ; 
Si recomancent a crier 
Et plorent et si s'esgratinent. 
Ensi mout longuemant ne finent 
De joie feire et de plorer : 
Joie por lor oste enorer 
Font sanz ce que talanten aient, 
Car d'une aventure s'esmaient 
Qu'il atendent a l'andemain ; 
S'an sont tuit seür et certain 
Qu'il l'avront, einz que midis soit. 
Messire Yvains s'esbaïssoit 
De ce que si sovant chanjoient 
Que duel et joie demenoient. 
S'an mist le seignor a reison 
Del chastel et de la meison : 
« Por Deu, fet il, biax dolz chiers sire, 
Ice pleiroit vos il a dire 
Por coi m'avez tant enoré 
Et tant fet joie, et puis ploré ? 
- Oïl, s'il vos vient a pleisir ; 
Mes le celer et le teisir 
Devriez vos asez voloir ; 
Chose qui vos face doloir 
Ne vos dirai je ja, mon vuel ; 
Lessiez nos feire nostre duel, 
Si n'an metez ja rien a cuer. 
- Ce ne porroit estre a nul fuer 
Que je duel feire vos veïsse 
Ne rien a mon cuer n'an meïsse ; 
Einz le desir mout a savoir, 
Quelque duel que j'en doie avoir. 
- Donc, fet il, le vos dirai gié. 
Mout m'a uns jaianz domagié, 
Qui voloit que je li donasse 
Ma fille, qui de biauté passe 
Totes les puceles del monde. 
Li fel jaianz, cui Dex confonde, 
A non Harpins de la Montaingne ; 
Ja n'iert jorz que del mien ne praigne 
Tot ce que il an puet ateindre. 
Mialz de moi ne se doit nus plaindre, 
Ne duel feire, ne duel mener ; 
De duel devroie forsener, 
Que .vi. filz chevaliers avoie, 
Plus biax el monde ne savoie ; 
Ses a toz .vi. li jaianz pris ; 
Veant moi en a .ii. ocis 
Et demain ocirra les quatre, 
Se je ne truis qui s'an conbate 
A lui, por mes filz delivrer, 
Ou se ge ne li voel livrer 
Ma fille ; et quant il l'avra, 
As plus vix garçons qu'il savra 
En sa meison et as plus orz 
La liverra por lor deporz, 
Qu'il ne la deigneroit mes prandre. 
A demain puis ce duel atendre, 
Se Damedex ne m'an consoille. 
Et por ce n'est mie mervoille, 
Biax sire chiers, se nos plorons. 
Mes por vos, tant con nos poons, 
Nos resforçons a la foiee 
De feire contenance liee, 
Que fos est qui prodome atret 
Entor lui, s'enor ne li fet, 
Et vos me resanblez prodome ; 
Or vos en ai dite la some, 
Sire, de nostre grant destrece, 
N'en chastel ne an forterece, 
Ne nos a lessié li jaianz 
Fors tant con il en a ceanz. 
Vos meïsmes bien le veïstes 
S'enuit garde vos an preïstes, 
Qu'il n'a lessié vaillant .i. es 
Fors de ces murs qui sont remés ; 
Ainz a trestot le borc plené ; 
Quant ce qu'il vost en ot mené, 
Si mist el remenant le feu ; 
Einsi m'a feit meint felon geu. » 
Messire Yvains tot escouta 
Quanque ses ostes li conta, 
Et quant trestot escouté ot, 
Si li redist ce que lui plot : 
« Sire, fet il, de vostre enui 
Mout iriez et mout dolanz sui, 
Mes d'une chose me mervoil, 
Se vos n'en avez quis consoil 
A la cort le boen roi Artu. 
Nus hom n'est de si grant vertu 
Qu'a sa cort ne poïst trover 
Tex qui voldroient esprover 
Lor vertu ancontre la soe. » 
Et lors li descuevre et desnoe 
Li riches hom que il eüst 
Boene aïe se il seüst 
Ou trover monseignor Gauvain. 
« Cil ne l'anpreïst pas en vain, 
Que ma fame est sa suer germainne ; 
Mes la fame le roi en mainne 
Uns chevaliers d'estrange terre 
Qui a la cort l'ala requerre. 
Neporquant ja ne l'en eüst 
Menee, por rien qu'il peüst, 
Ne fust Kex, qui anbricona 
Le roi tant queil li bailla 
La reïne et mist en sa garde. 
Cil fu fos et cele musarde, 
Qui an son conduit se fia, 
Et je resui cil qui i a 
Trop grant domage et trop grant perte, 
Que ce est chose tote certe 
Que messire Gauvains, li preuz, 
Por sa niece et por ses neveuz, 
Fust ça venuz grant aleüre 
Se il seüst ceste aventure ; 
Mes il nel set, don tant me grieve 
Que par po li cuers ne me crieve ; 
Einz est alez aprés celui, 
Cui Damedex doint grant enui, 
Quant menee en a la reïne. » 
Messire Yvains onques ne fine 
De sopirer, quant ce antant ; 
De la pitié que il l'en prant 
Li respont : « Biax dolz sire chiers, 
Je m'an metroie volentiers 
En l'aventure et el peril 
Se li jaianz et vostre fil 
Venoient demain a tele ore 
Que n'i face trop grant demore, 
Que je serai aillors que ci, 
Demain a ore de midi, 
Si con je l'ai acreanté. 
- Biax sire, de la volanté 
Vos merci ge, fet li prodom, 
.C. mile foiz en un randon. » 
Et totes les genz de l'ostel 
Li redisoient autretel. 
Atant vint d'une chanbre fors 
La pucele, gente de cors 
Et de façon bele et pleisanz. 
Mout vint sinple et mue et teisanz, 
C'onques ses diax ne prenoit fin, 
Vers terre tint le chief anclin ; 
Et sa mere revint decoste, 
Que mostrer lor voloit lor oste 
Li sires, qui les ot mandees. 
En lor mantiax anvelopees 
Vindrent, por lor lermes covrir ; 
Et il lor comande a ovrir 
Les mantiax et les chiés lever, 
Et dit : « Ne vos doit pas grever 
Ce que je vos comant a feire, 
C'un franc home mout deboneire 
Nos a Dex et boene aventure 
Ceanz doné, qui m'aseüre 
Qu'il se conbatra au jaiant. 
Or n'en alez plus delaiant, 
Qu'au pié ne l'en ailliez cheoir. 
- Ce ne me lest ja Dex veoir ! 
Fet messire Yvains maintenant. 
Voir ne seroit mie avenant 
Que au pié me venist la suer 
Monseignor Gauvain a nul fuer 
Ne sa niece ; Dex m'an desfande, 
C'orguiauz en moi tant ne s'estande 
Que a mon pié venir les les ! 
Voir, ja n'oblieroie mes 
La honte que je en avroie. 
Mes de ce boen gré lor savroie, 
Se eles se reconfortoient 
Jusqu'a demain, que eles voient 
Se Dex les voldra conseillier. 
Moi ne covient il plus proier, 
Mes que li jaianz si tost veingne 
Qu'aillors mantir ne me coveingne ; 
Que por rien je ne lesseroie 
Que demain, a midi, ne soie 
Au plus grant afeire por voir 
Que je onques poïsse avoir. » 
Ensi ne les volt pas del tot 
Aseürer, car an redot 
Est que li jaianz ne venist 
A tele ore que il poïst 
Venir a tens a la pucele 
Qui ert anclose an la chapele. 
Et neporquant tant lor promet 
Qu'an boene esperance les met ; 
Et tuit et totes l'en mercïent, 
Qu'an s'esperance mout se fïent 
Et mout pansent qu'il soit preudon 
Por la conpaingnie au lyon 
Qui ausi dolcemant se gist 
Lez lui con uns aigniax feïst. 
Por l'esperance qu'an lui ont 
Se confortent et joie font, 
N'onques puis duel ne demenerent. 
Qant ore fu, si l'en menerent 
Colchier en une chanbre clere ; 
Et la dameisele et sa mere 
Furent an.ii. a son colchier, 
Qu'eles l'avoient ja mout chier 
Et cent mile tanz plus l'eüssent 
Se la corteisie seüssent 
Et la grant proesce de lui. 
Il et li lyons anbedui 
Jurent leanz et reposerent, 
Qu'autres genz gesir n'i oserent ; 
Einz lor fermerent si bien l'uis 
Que il n'en porent issir puis 
Jusqu'au demain a l'enjornee. 
Quant la chanbre fu desfermee, 
Si se leva et oï messe 
Et atendi, por la promesse 
Qu'il lor ot feite, jusqu'a prime. 
Le seignor del chastel meïsme 
Apele oiant toz, si li dit : 
« Sire, je n'ai plus de respit, 
Einz m'an irai, si ne vos poist, 
Que plus demorer ne me loist. 
Et sachiez bien certainnemant 
Que volentiers et boenemant, 
Se trop n'eüsse grant besoing 
Et mes afeires ne fust loing, 
Demorasse encor une piece, 
Por les neveuz et por la niece 
Monseignor Gauvain, que j'aim mout. » 
Trestoz li cuers el vantre bolt 
A la pucele, de peor, 
A la dame et au vavasor ; 
Tel peor ont qu'il ne s'en aut, 
Que il li vostrent, de si haut 
Com il furent, au pié venir ; 
Mes il ne lo vout pas sofrir, 
Que lui ne fust ne bel ne buen. 
Lors li ofre a doner del suen 
Li sires, s'il an vialt avoir, 
Ou soit de terre ou d'autre avoir, 
Mes que ancor un po atende. 
Et il respont : « Dex me desfande 
Que je ja rien nule n'en aie ! » 
Et la pucele, qui s'esmaie, 
Comance mout fort a plorer, 
Si li prie de demorer. 
Come destroite et angoisseuse, 
Por la reïne glorieuse 
Del ciel et des anges li prie, 
Et por Deu, qu'il ne s'an aut mie, 
Einz atende encore .i. petit, 
Et por son oncle, que il dit 
Qu'il le conuist et loe et prise. 
Si l'an est mout grant pitiez prise 
Quant il ot qu'ele se reclainme 
De par l'ome que ilplus ainme 
Et par la reïne des ciax, 
De par li qui est li moiax 
Et la dolçors de pieté. 
D'angoisse a .i. sopir gité, 
Que por le rëaume de Tarse
Ne voldroit que cele fust arse 
Que il avoit aseüree ; 
Sa vie avroit corte duree 
Ou il istroit toz vis del sens 
S'il n'i pooit venir a tens ; 
Et d'autre part, autre destrece 
Le retient, la granz gentillece 
Monseignor Gauvain, son ami, 
Que par po ne li part par mi 
Li cuers, quant demorer ne puet. 
Neporquant ancor ne se muet, 
Einçois demore et si atant 
Tant que li jaianz vient batant, 
Qui les chevaliers amenoit ; 
Et .i. pel a son col tenoit, 
Grant et quarré, agu devant, 
Dom il les bousoit mout sovant ; 
Et il n'avoient pas vestu 
De robe vaillant .i. festu, 
Fors chemises sales et ordes ; 
S'avoient bien liez de cordes 
Les piez et les mains, si seoient 
Sor .iv. roncins qui clochoient, 
Meigres et foibles et redois. 
Chevalchant vindrent lez le bois ; 
Uns nains, fel come boz anflez, 
Les ot coe a coe noez, 
Ses aloit costoiant toz quatre, 
Onques ne les fina de batre. 
D'unes corgiees a .vi. neuz 
Don mout cuidoit feire que preuz 
Les batoit si que tuit seinnoient ; 
Ensi vilmant les amenoient 
Entre le jaiant et le nain. 
Devant la porte, enmi .i. plain, 
S'areste li jaianz et crie 
Au preudome que il desfie 
Ses filz de mort, s'il ne li baille 
Sa fille ; et a sa garçonaille 
La liverra a jaelise, 
Car il ne l'ainme tant ne prise 
Qu'an li se daingnast avillier. 
De garçons avra .i. millier 
Avoec lui, sovant et menu, 
Qui seront poeilleus et nu 
Si con ribaut et torchepot, 
Que tuit i metront lor escot. 
Par po que li preudon n'enrage, 
Qui ot celui qui a putage 
Dit que sa fille li metra, 
Ou or androit, si quel verra, 
Seront ocis si .iv. fil ; 
S'a tel destrece come cil 
Qui mialz s'ameroit morz que vis. 
Mout se clainme dolanz, cheitis, 
Et plore formant et sopire ; 
Et lors li ancomance a dire 
Messire Yvains, con frans et dolz : 
« Sire, mout est fel et estolz 
Cil jaianz, qui la fors s'orguelle. 
Mes ja Dex ce sofrir ne vuelle 
Qu'il ait pooir de vostre fille ! 
Mout la despist et mout l'aville. 
Trop seroit granz mesaventure 
Se si tres bele criature 
Et de si haut parage nee 
Ert a garçons abandonee. 
Ça, mes armes et mon cheval ! 
Et feites le pont treire aval, 
Si m'an lessiez oltre passer. 
De nos .ii. covenra lasser 
Ou moi ou lui, ne sai le quel. 
Se je le felon, le cruel, 
Qui ci nos vet contraliant, 
Pooie feire humeliant 
Tant que voz filz vos randist quites 
Et les hontes qu'il vos a dites 
Vos venist ceanz amander, 
Puis vos voldroie comander 
A Deu, s'iroie a mon afeire. » 
Lors li vont son cheval fors treire 
Et totes ses armes li baillent ; 
De lui bien servir se travaillent 
Et bien et tost l'ont atorné ; 
A lui armer n'ont sejorné, 
S'a tot le moins non que il porent. 
Quant bien et bel atorné l'orent, 
Si n'i ot que de l'avaler 
Le pont et del lessier aler ; 
En li avale et il s'an ist, 
Mes aprés lui ne remassist 
Li lyons an nule meniere. 
Et cil qui sont remés arriere 
Le comandent au Salveor, 
Car de lui ont mout grant peor 
Que li maufez, li anemis, 
Qui avoit maint prodome ocis 
Veant lor ialz, enmi la place, 
Autretel de lui ne reface. 
Si prïent Deu qu'il le desfande 
De mort, et vif et sain lor rande, 
Et le jaiant li doint ocirre. 
Si come chascuns le desirre 
An prie Deu mout dolcemant ; 
Et cil par son fier hardemant 
Vint vers lui, si le menaça 
Et dit : « Cil qui t'anvea ça 
Ne t'amoit mie, par mes ialz ! 
Certes, il ne se poïst mialz 
De toi vangier, en nule guise ; 
Mout a bien sa vengence prise 
De quanque tu li as forfet. 
- De neant es antrez an plet, 
Fet cil, qui nel dote de rien. 
Or fai ton mialz et je le mien, 
Que parole oiseuse me lasse. » 
Tantost messire Yvains li passe, 
Cui tarde qu'il s'an soit partiz ; 
Ferir le va enmi le piz, 
Qu'il ot armé d'une pel d'ors ; 
Et li jaianz li vientle cors 
De l'autre part, atot son pel. 
Enmi le piz li dona tel 
Messire Yvains que la piax fausse ; 
El sanc del cors, an leu de sausse, 
Le fer de la lance li moille ; 
Et li jaianz del pel le roille 
Si fort que tot ploier le fet. 
Messire Yvains l'espee tret, 
Dom il savoit ferir granz cos. 
Le jaiant a trové desclos, 
Qui an sa force se fioit 
Tant que armer ne se voloit ; 
Et cil, qui tint l'espee treite, 
Li a une anvaïe feite ; 
Del tranchant, non mie del plat, 
Le fiert si que il li abat 
De la joe une charbonee, 
Et il l'en ra une donee 
Tel que tot le fet anbrunchier 
Jusque sor le col del destrier. 
A ce cop, li lyons se creste, 
De son seignor eidier s'apreste, 
Et saut par ire et par grant force, 
S'aert et fant con une escorce, 
Sor le jaiant, la pel velue, 
Si que desoz li a tolue 
Une grant piece de la hanche ; 
Les ners et les braons li tranche, 
Et li jaianz li est estors, 
Si bret et crie come tors, 
Que mout l'a li lyons grevé ; 
Le pel a a .ii. mains levé 
Et cuide ferir, mes il faut, 
Car li lyons en travers saut, 
Si pert son cop et chiet en vain 
Par delez monseignor Yvain, 
Que l'un ne l'autre n'adesa. 
Et messire Yvains antesa, 
Si a .ii. cos entrelardez. 
Einz que cil se fust regardez, 
Li ot, au tranchant de s'espee, 
L'espaule del bu dessevree; 
A l'autre cop, soz la memele, 
Li bota tote l'alemele 
De s'espee parmi le foie ; 
Li jaianz chiet, la morz l'asproie, 
Et, se uns granz chasnes cheïst, 
Ne cuit que graindre esfrois feïst 
Que li jaianz fist au cheoir. 
Ce cop vuelent mout tuit veoir 
Cil qui estoient as creniax. 
Lors i parut li plus isniax, 
Que tuit corent a la cuiriee, 
Si con li chiens qui a chaciee 
La beste, tant que il l'a prise ; 
Ensi coroient sanz feintise 
Tuit et totes, par enhatine, 
La ou cil gist gole sovine. 
Li sires meïsmes i cort 
Et tote la gent de sa cort ; 
Cort i la fille, cort la mere ; 
Or ont joie li .iiii. frere, 
Qui mout avoient mal sofert. 
De monseignor Yvain sont cert 
Qu'il nel porroient retenir 
Por rien qui poïst avenir ; 
Si li prïent de retorner 
Por deduire et por sejorner 
Tot maintenant que fet avra 
Son afeire la ou il va. 
Et il respont qu'il ne les ose 
Asseürer de ceste chose ; 
Il ne set mie deviner 
S'il porra bien ou mal finer ; 
Mes au seignor itant dist il 
Que il vialt que si .iiii. fil 
Et sa fille praignent le nain, 
S'aillent a monseignor Gauvain, 
Quant il savront qu'il iert venuz, 
Et comant il s'ert contenuz 
Vialt que il soit dit et conté ; 
Que por neant faitsa bonté 
Qui vialt qu'ele ne soit seüe. 
Et cil dïent : « Ja n'iert teüe 
Ceste bontez, qu'il n'est pas droiz. 
Bien ferons ce que vos voldroiz, 
Mes tant demander vos volons, 
Sire, quant devant lui serons, 
De cui nos porrons nos loer 
Se nos ne vos savons nomer. » 
Et il lirespont : « Tant li porroiz 
Dire, quant devant lui vanroiz, 
Que li Chevaliers au lyon 
Vos dis que je avoie non. 
Et avoec ce prier vos doi 
Que vos li dites de par moi 
Qu'il me conuist bien et je lui ; 
Et si ne set qui je me sui. 
De rien nule plus ne vos pri ; 
C'or m'an estuet aler de ci, 
Et c'est la riens qui plus m'esmaie, 
Que je ci trop demoré n'aie, 
Car einz que midis soit passez, 
Avrai aillors a feire assez 
Se je i puis venir a ore. » 
Lors s'en part, que plus n'i demore ; 
Mes einçois mout prié li ot 
Li sires, plus bel que il pot, 
Qu'il ses .iiii. filz an menast : 
N'i ot nul qui ne se penast 
De lui servir, se il volsist ; 
Mes ne li plot ne ne li sist 
Que nus li feïst conpaignie ; 
Seus lor a la place guerpie. 
Et maintenant que il s'an muet, 
Tant con chevax porter le puet, 
S'an retorne vers la chapele, 
Que mout estoit et droite et bele 
La voie, et bien la sot tenir. 
Mes ainz que il poïst venir 
A la chapele, en fu fors treite 
La dameisele, et la rez feite 
Ou ele devoit estre mise 
Trestote nue en sa chemise. 
Au feu liee la tenoient 
Cil qui a tort li ametoient 
Ce qu'ele onques pansé n'avoit ; 
Et messire Yvains s'an venoit 
Au feu ou an la vialt ruer : 
Tot ce li dut formant grever ; 
Cortois ne sages ne seroit 
Qui de rien nule an doteroit. 
Voirs est que mout li enuia, 
Mes boene fiance an lui a 
Que Dex et droiz li aideroit, 
Qui en sa partie seroit : 
En ses aïdes mout se fie 
Et ses lions nel rehet mie. 
Vers la presse toz eslessiez 
S'an vet criant : « Lessiez, lessiez 
La dameisele, gent malveise ! 
N'est droiz qu'an rez ne an forneise 
Soit mise, que forfet ne l'a. » 
Et cil tantost que ça que la 
Se departent, si li font voie. 
Et lui est mout tart que il voie 
Des ialz celi que ses cuers voit 
En quelque leu qu'ele onques soit. 
As ialz la quiert tant qu'il la trueve, 
Et met son cuer an tel esprueve 
Qu'il le retient et si l'afreinne 
Si com an retient a grant painne 
Au fort frain son cheval tirant. 
Et neporquant an sopirant 
La regarde mout volantiers, 
Mes ne fet mie si antiers 
Ses sopirs que l'an les conuisse, 
Einz les retranche a grant angoisse. 
Et de ce granz pitiez li prant 
Qu'il ot et voit et si antant 
Les povres dames qui feisoient 
Estrange duel et si disoient : 
« Ha ! Dex, con nos as obliees, 
Con remenrons or esgarees, 
Qui perdromes si boene amie 
Et tel consoil et tele aïe, 
Qui a la cort por nos estoit ! 
Par son consoil nos revestoit 
Ma dame de ses robes veires ; 
Mout nos changera li afeires, 
Qu'il n'est mes qui por nos parost. 
Mal ait de Deu qui la nos tost, 
Mal ait par cui nos la perdrons, 
Que trop grant domage i avrons ; 
N'iert mes qui die ne qui lot : 
“ Et cest mantel et cest sorcot 
Et ceste cote, chiere dame, 
Donez a ceste franche fame, 
Que voir, se vos li envoiez, 
Mout i sera bien anploiez ; 
Et ele en a mout grant sofreite. ” 
Ja de ce n'iert parole feite, 
Que nus n'est mes frans ne cortois, 
Einz demande chascuns einçois 
Por lui que por autrui ne fait, 
Sanz ce que nul mestier en ait. » 
Ensi se demantoient celes ; 
Et messire Yvains ert antr'eles, 
S'ot bien oïes lor conplaintes, 
Qui n'estoient fauses ne faintes ; 
Et vit Lunete agenoilliee 
En sa chemise despoilliee, 
Et sa confesse avoit ja prise, 
A Deu de ses pechiez requise 
Merci, et sa corpe clamee ; 
Et cil, qui mout l'avoit amee, 
Vient vers li, si l'en lieve amont 
Et dit : « Ma dameisele, ou sont 
Cil qui vos blasment et ancusent ? 
Tot maintenant, s'il nel refusent, 
Lor iert la bataille arramie. » 
Et cele, qui ne l'avoit mie 
Encor veü ne regardé, 
Li dit : « Sire, de la part Dé 
Vaigniez vos a mon grant besoing ! 
Cil qui portent le faus tesmoing 
Vers moi sont ci tuit apresté. 
S'un po eüssiez plus esté, 
Par tans fusse charbons et cendre. 
Venuz estes por moi desfandre, 
Et Dex le pooir vos an doint, 
Ensi con je de tort n'ai point 
Del blasme don je sui retee. » 
Ceste parole ot escoutee 
Li seneschax, il et ses frere : 
« Ha ! dist il, fame, chose avere 
De voir dire et de mantir large ! 
Mout est po sages qui encharge, 
Por ta parole, si grant fes ; 
Mout est li chevaliers malvés 
Qui venuz estmorir por toi, 
Qu'il est seus et nos somes troi. 
Mes je li lo qu'il s'an retort 
Einçois que a noauz li tort. » 
Et cil respont, cui mout enuie : 
« Qui peor avra, si s'an fuie ! 
Ne criem pas tant voz trois escuz 
Que sanz cop m'en aille veincuz. 
Mout feroie ore qu'afeitiez, 
Se je, toz sains et toz heitiez, 
La place et le chanp vos lessoie ! 
Ja tant come vis et sains soie 
Ne m'an fuirai por tesmenaces. 
Mes je te consoil que tu faces 
La dameisele clamer quite 
Que tu as a grant tort sordite, 
Qu'ele le dit, et je l'en croi, 
Si m'an a plevie sa foi 
Et dit, sor le peril de s'ame, 
C'onques traïson vers sa dame 
Ne fist, ne dist, ne ne pansa. 
Bien croi quanqu'ele dit m'en a ; 
Si la desfandrai, se je puis, 
Que son droit en m'aïe truis. 
Et qui le voir dire an voldroit, 
Dex se retientdevers le droit, 
Et Dex et droiz a un s'an tienent ; 
Et quant il devers moi s'an vienent, 
Dons ai ge meillor conpaingnie 
Que tu n'as, et meillor aïe. » 
Et cil respont mout folemant 
Que il met an son nuisemant 
Trestot quanque lui plest et siet, 
Mes que li lyons ne lor griet. 
Et cil dit c'onques son lyon 
N'i amena por chanpion 
N'autrui que lui metre n'i quiert ; 
Mes se ses lyons les requiert, 
Si se desfandent vers lui bien, 
Qu'il nes en afie de rien. 
Cil responent : « Que que tu dies, 
Se tu ton lyon ne chasties 
Et se nel fez an pes ester, 
Donc n'as tu ci que demorer. 
Mes reva t'an, si feras san, 
Que par tot cest païsset an 
Comant ele traï sa dame ; 
S'est droiz que an feu et en flame 
L'en soit randue la merite. 
- Ne place le Saint Esperite ! 
Fet cil, qui bien an set le voir. 
Ja Dex ne m'an doint removoir 
Tant que je delivree l'aie ! » 
Lors dit au lyon qu'il se traie 
Arrieres et toz coiz se gise ; 
Et cil le fet a sa devise. 
Li lyons s'est arrieres trez. 
Tantost la parole et li plez 
Remest d'aus .ii., si s'antresloingnent ; 
Li troi ansanble vers lui poingnent, 
Et il vint encontre aus le pas, 
Qui desreer ne se vost pas 
As premiers cos ne angoissier. 
Lor lances lor lesse froissier 
Et il retient la soe sainne ; 
De son escu lor fet quintainne, 
Si a chascuns sa lance freite. 
Et il a une pointe feite, 
Tant que d'ax .i. arpant s'esloingne ; 
Mes tost revint a la besoingne, 
Qu'il n'a cure de lonc sejor. 
Le seneschal an son retor 
Devant ses .ii. freres ataint : 
Sa lence sor le cors li fraint ; 
.I. cop li a doné si buen 
Quel porte a terre, mau gré suen ; 
Une grant piece estanduz jut, 
C'onques nule riens ne li nut. 
Et li autre dui sus li vienent : 
As espees, que nues tienent, 
Li donent granz cos anbedui, 
Mes plus granz reçoivent de lui, 
Que de ses cos valt li uns seus 
Des lor toz a mesure deus. 
Si se desfant vers ax si bien 
Que de son droit n'en portent rien, 
Tant que li seneschax relieve, 
Qui de tot son pooir li grieve ; 
Et li autre avoec lui s'an painnent 
Tant qu'il le grievent et sormainnent. 
Et li lyons, qui ce esgarde, 
De lui aidier plus ne se tarde, 
Que mestiers li est, ce li sanble ; 
Et totes les dames ansanble, 
Qui la dameisele mout ainment, 
Damedeu mout sovant reclainment 
Et si li prïent de boen cuer 
Que sofrir ne vuelle a nul fuer 
Que cil i soit morz ne conquis 
Qui por li s'est an painne mis. 
De priere aïde li font 
Les dames, qu'autres bastons n'ont. 
Et li lyons li fet aïe 
Tel qu'a la premiere envaïe 
A de si grant aïr feru 
Le seneschal, qui a pié fu ; 
Ausi con se ce fussent pailles 
Fet del hauberc voler les mailles, 
Et contreval si fort le sache 
Que de l'espaule li arache 
Le tanrun atot le costé. 
Quanqu'il ateint l'en a osté, 
Si que les antrailles li perent. 
Ce cop li autre dui conperent. 
Or sont el chanp tot per a per ; 
De la mort ne puet eschaper 
Li seneschax, qui se tooille 
Et devulte an l'onde vermoille 
Del sanc qui de son cors li saut. 
Li lyons les autres asaut, 
Qu'arrieres ne l'en puet chacier, 
Por ferir ne por menacier, 
Messire Yvains en nule guise ; 
S'i a il mout grant poinne mise. 
Mes li lyons sanz dote set 
Que ses sires mie ne het 
S'aïe, einçois l'en ainme plus ; 
Si lor passe fieremant sus 
Tant que cil de ses cos se plaignent 
Et lui reblescent et mahaignent. 
Quant messire Yvains voit blecié 
Son lyon, mout a correcié 
Le cuer del vantre, et n'a pas tort; 
Mes del vangier se poinne fort, 
Si lor vet si estoutemant 
Que il les mainne si vilmant 
Que vers lui point ne se desfandent 
Et que a sa merci se randent 
Par l'aïde que li a feite 
Li lions, qui mout se desheite, 
Que bien devoit estre esmaiez, 
Car an .ii. leus estoit plaiez. 
Et d'autre part messire Yvains 
Ne restoit mie trestoz sains, 
Einz avoit el cors mainte plaie ; 
Mes de ce pas tant ne s'esmaie 
Con de son lyon, qui se dialt. 
Or a, tot ensi com il vialt, 
Sa dameisele delivree 
Et s'iror li a pardonee 
La dame trestot de son gré. 
Et cil furent ars an la ré 
Qui por li ardoir fu esprise ; 
Que ce est reisons de justise 
Que cil qui autrui juge a tort 
Doit de celui meïsmes mort 
Morir que il li a jugiee. 
Or est Lunete baude et liee 
Qant a sa dame est acordee ; 
Si ont tel joie demenee 
Qu'ainz nule gent si grant ne firent. 
Et tuit a lor seignor ofrirent 
Lor servise si con il durent, 
Sanz ce que il ne le conurent ; 
Neïs la dame, qui avoit 
Son cuer et si ne le savoit, 
Li pria mout qu'il li pleüst 
A sejorner tant qu'il eüst 
Respassé son lyon et lui. 
Et il dit : « Dame, ce n'iert hui 
Que je me remaingne an cest point 
Tant que ma dame me pardoint 
Son mautalant et son corroz. 
Lors finera mes travauz toz. 
- Certes, fet ele, ce me poise. 
Ne tieng mie por tres cortoise 
La dame qui mal cuer vos porte. 
Ne deüst pas veher sa porte 
A chevalier de vostre pris 
Se trop n'eüst vers li mespris. 
- Dame, fet il, que qu'il me griet, 
Trestot me plest ce que li siet, 
Mes ne m'an metez pas an plet, 
Que l'acoison et le forfet 
Ne diroie por nule rien 
Se cez non qui le sevent bien. 
- Set le donc nus, se vos dui non ? 
- Oïl, voir, dame. - Et vostre non, 
Se vos plest, biax sire, nos dites, 
Puis si vos en iroiz toz quites. 
- Toz quites, dame ? Nel feroie ; 
Plus doi que randre ne porroie. 
Neporquant ne vos doi celer 
Comant je me faz apeler : 
Ja del Chevalier au lyon 
N'orroiz parler se de moi non ; 
Par cest non vuel que l'en m'apiaut. 
- Por Deu, biax sire, ce, qu'espiaut 
Que onques mes ne vos veïsmes 
Ne vostre non nomer n'oïsmes ? 
- Dame, par ce savoir poez 
Que ne sui gueres renomez. » 
Lors dit la dame de rechief : 
« Encor, s'il ne vos estoit grief, 
De remenoir vos prieroie. 
- Certes, dame, je nel feroie 
Tant que certenemant seüsse 
Que le boen cuer ma dame eüsse. 
- Or alez donc a Deu, biaus sire, 
Qui vostre pesance et vostre ire, 
Se lui plest, vos atort a joie ! 
- Dame, fet il, Dex vos en oie ! » 
Puis dist antre ses danz soef : 
« Dame, vos en portez la clef, 
Et la serre et l'escrin avez 
Ou ma joie est, si nel savez. » 
Atant s'an part a grant angoisse ; 
Se n'i a nul qui le conoisse 
Fors que Lunete seulemant, 
Qui le convea longuemant. 
Lunete seule le convoie 
Et il li prie tote voie 
Que ja par li ne soit seü 
Quel chanpion ele ot eü. 
« Sire, fet ele, non iert il. » 
Aprés ce li repria cil 
Que de lui li resovenist 
Et vers sa dame li tenist 
Boen leu, s'ele venoit en eise. 
Et cele dit que il s'an teise, 
Qu'ele n'en iert ja oblieuse 
Ne recreanz ne pereceuse ; 
Et cil l'en mercie .c. foiz. 
Si s'an vet pansis et destroiz 
Por son lyon, qu'il li estuet 
Porter, que siudre ne le puet. 
En son escu li fet litiere 
De la mosse et de la fouchiere ; 
Qant il li ot feite sa couche, 
Au plus soef qu'il puet le couche, 
Si l'en porte tot estandu 
Dedanz l'envers de son escu. 
Ensi an son escu l'en porte 
Tant que il vint devant la porte 
D'une meison mout fort et bele ; 
Ferme la trueve, si apele, 
Et li portiers overte l'a 
Si tost c'onques n'i apela 
.I. mot aprés le premerain. 
A la resne li tant la main, 
Si li dit : « Biax sire, an presant 
L'ostel mon seignor vos presant, 
Se il vos i plest a descendre. 
- Ce presant, fet il, vuel je prendre, 
Que je en ai mout grant mestier 
Et si est tans de herbergier. » 
Atant a la porte passee 
Et voit la mesniee amassee, 
Qui tuit a l'encontre li vont ; 
Salué et descendu l'ont ; 
Li un metent sor .i. perron 
Son escu atot le lyon 
Et li autre ont son cheval pris, 
Si l'ont en une estable mis ; 
Li escuier, si con il doivent, 
Ses armes pranent et reçoivent. 
Qant li sires la novele ot, 
Tot maintenant que il le sot 
Vient an la cort, si le salue, 
Et la dame est aprés venue 
Et si fil et ses filles totes ; 
D'autres genz i ot mout granz rotes, 
Si le herbergent a grant joie. 
Mis l'ont en une chanbre coie 
Por ce que malade le truevent, 
Et de ce mout bien se repruevent 
Que son lyon avoec lui metent ; 
Et de lui garir s'antremetent 
.II. puceles qui mout savoient 
De mecines et si estoient 
Filles au seignor de leanz. 
Jorz i sejorna ne sai quanz, 
Tant que il et ses lyons furent 
Gari et que raler s'an durent. 
Mes dedanz ce fu avenu 
Que a la mort ot plet tenu 
Li sires de la Noire Espine ; 
Si prist a lui tel anhatine 
La morz, que morir le covint. 
Aprés sa mort, ensi avint 
De .ii. filles que il avoit 
Que l'ainznee dist qu'ele avroit 
Trestote la terre a delivre 
Toz les jorz qu'ele avroit a vivre, 
Que ja sa suer n'i partiroit. 
Et l'autre dist que ele iroit 
A la cort le roi Artus querre 
Aïde a desresnier sa terre. 
Et quant l'autre vit que sa suer 
Ne li sofferroit a nul fuer 
Tote la terre sanz tançon, 
S'an fu en mout grant cusançon 
Et dist que, se ele pooit, 
Einçois de li a cort vanroit. 
Tantost s'aparoille et atorne ; 
Ne demore ne ne sejorne, 
Einz erra tant qu'a la cort vint. 
Et l'autre aprés sa voie tint 
Et quanqu'ele pot se hasta ; 
Mes sa voie et ses pas gasta, 
Que la premiere avoit ja fet 
A monseignor Gauvain son plet 
Et il li avoit otroié 
Quanqu'ele li avoit proié. 
Mes tel covant entr'ax avoit 
Que, se nus par li le savoit, 
Ja puis ne s'armeroit por li ; 
Et ele l'otroia ensi. 
Atant vint l'autre suer a cort, 
Afublee d'un mantel cort 
D'escarlate forré d'ermine ; 
S'avoit tierz jor que la reïne 
Ert de la prison revenue 
Ou Meleaganz l'a tenue 
Et trestuit li autre prison, 
Et Lanceloz par traïson 
Estoit remés dedanz la tor. 
Et an celui meïsmes jor 
Que a la cort vint la pucele, 
I fu venue la novele 
Del jaiant cruel et felon 
Que li Chevaliers au lyon 
Avoit an bataille tué. 
De par lui orent salué 
Monseignor Gauvain si neveu. 
Le grant servise et le grant preu 
Que il lor avoit por lui fet 
Li a tot sa niece retret, 
Et dist que bien le conuissoit 
Ne ne savoit qui il estoit. 
Ceste parole ot entandue 
Cele qui mout ert esperdue 
Et trespansee et esbahie, 
Que nul consoil ne nule aïe 
A la cort trover ne cuidoit, 
Puis que li miaudres li failloit ; 
Qu'ele avoit en mainte meniere, 
Et par amor et par proiere, 
Essaié monseignor Gauvain, 
Et il li dist : « Amie, an vain 
Me priez, que je nel puis feire, 
Que j'ai anpris .i. autre afeire 
Que je ne lesseroie pas. » 
Et la pucele en es le pas 
S'an part et vient devant le roi. 
« Rois, fet ele, je ving a toi 
Et a ta cort querre consoil ; 
N'en i truis point, si m'an mervoil 
Qant je consoil n'i puis avoir. 
Mes ne feroie pas savoir 
Se je sanz congié m'an aloie. 
Et sache ma suer tote voie 
Qu'avoir porroit ele del mien 
Par amors, s'ele voloit bien, 
Mes ja par force, que je puisse, 
Por qu'aïe ne consoil truisse, 
Ne li leirai mon heritage. 
- Vos dites, fet li rois, que sage 
Et, demantres que ele est ci, 
Je li consoil et lo et pri 
Qu'ele vos lest vostre droiture. » 
Et cele qui estoit seüre 
Del meillor chevalier del monde 
Respont : « Sire, Dex me confonde 
Se ja de ma terre li part 
Chastel, ne vile, ne essart, 
Ne bois, ne plain, ne autre chose. 
Mes se uns chevaliers s'en ose 
Por li armer, qui que il soit, 
Qui voelle desresnier son droit, 
Si veingne trestot maintenant. 
- Ne li ofrez mie avenant, 
Fet li rois, que plus i estuet ; 
S'ele viaut, porchacier se puet 
Au moins jusqu'a .xiiii. jorz 
Au jugemant de totes corz. » 
Et cele dit : « Biax sire rois, 
Vos poez establir voz lois 
Tex con vos plest et boen vos iert, 
N'a moi n'ateint n'a moi n'afiert 
Que je desdire vos an doive ; 
Si me covient que je reçoive 
Le respit, s'ele le requiert. » 
Et cele dit qu'el le requiert 
Et si le desirre et demande. 
Tantost le roi a Deu comande ; 
Ne finera par tote terre 
Del Chevalier au lyon querre, 
Qui met sa poinne a conseillier 
Celes qui d'aïe ont mestier. 
Ensi est an la queste antree 
Et trespasse mainte contree 
C'onques noveles n'en aprist, 
Don tel duel ot que max l'en prist. 
Mes de ce mout bien li avint 
Que chiés .i. suen acointe vint 
Dom ele estoit acointe mout ; 
S'aparçut l'en bien a son vout 
Que ele n'estoit mie sainne. 
A li retenir mistrent painne 
Tant que son afeire lor dist, 
Et une autre pucele anprist 
La voie qu'ele avoit anprise : 
Por li s'est an la queste mise. 
Ensi remest cele a sejor, 
Et l'autre erra au lonc del jor, 
Tote seule grant aleüre, 
Tant que vint a la nuit oscure. 
Si li enuia mout la nuiz, 
Et de ce dobla li enuiz 
Qu'il plovoit a si grant desroi 
Con Damedex avoit de coi, 
Et fu el bois mout an parfont. 
Et la nuiz et li bois li font 
Grant enui, et plus li enuie 
Que la nuiz, ne li bois, la pluie. 
Et li chemins estoit si max 
Que sovant estoit ses chevax 
Jusque pres des cengles en tai ; 
Si pooit estre an grant esmai 
Pucele au bois, et sanz conduit, 
Par mal tans et par noire nuit, 
Si noire qu'ele ne veoit 
Le cheval sor qu'ele seoit. 
Et por ce reclamoit adés 
Deu avant, et sa mere aprés, 
Et puis toz sainz et totes saintes ; 
Et dist la nuit orisons maintes, 
Que Dex a ostel la menast 
Et fors de ce bois la gitast. 
Si cria tant que ele oï 
.I. cor, don mout se resjoï, 
Qu'ele cuide que ele truisse 
Ostel, mes que venir i puisse ; 
Si s'est vers la voiz adreciee 
Tant qu'ele antre en une chauciee, 
Et la chauciee droit l'en mainne 
Vers le cor dom ele ot l'alainne, 
Que par trois foiz, mout longuemant, 
Sona li corz corzet hautemant. 
Et ele erra droit a la voiz 
Tant qu'ele vint a une croiz 
Qui sor la chauciee ert a destre ; 
Iluec pansoit que poïst estre 
Li corz et cil qui l'a soné. 
Cele part a esperoné 
Tant qu'ele aprocha vers .i. pont 
Et vit d'un chastelet reont 
Les murs blans et la barbaquane. 
Einsi par aventure asane 
Au chastel, ensi asena, 
Par la voiz qui l'i amena. 
La voiz del cor l'i a atrete 
Que soné avoit une guete 
Qui sor les murs montee estoit ; 
Tantost con la guete la voit, 
Si la salue et puis descent, 
Et la clef de la porte prent, 
Si li oevre et dit : « Bien veigniez, 
Pucele, qui que vos soiez. 
Anquenuit avroiz boen ostel. 
- Je ne demant enuit mes el » 
Fet la pucele ; et il l'en mainne. 
Aprés le travail et la painne 
Que ele avoit le jor eüe, 
Si est a l'ostel bien venue, 
Que mout i est bien aeisiee. 
Aprés soper l'a aresniee 
Ses ostes, et si li anquiert 
Ou ele va et qu'ele quiert. 
Et cele li respont adonques : 
« Je quier ce que je ne vi onques, 
Mien esciant, ne ne quenui, 
Mes .i. lyon a avoec lui 
Et an me dit, se je le truis, 
Que an lui mout fier me puis. 
- Gié, fet cil, l'en report tesmoing, 
Que a .i. mien mout grant besoing 
Le m'amena Dex avant ier. 
Beneoit soient li santier 
Par ou il vint a mon ostel, 
Car d'un mien anemi mortel 
Me vencha, don si lié me fist 
Que tot veant mes ialz l'ocist. 
A cele porte la defors 
Demain porroiz veoir le cors 
D'un grant jaiant que il tua 
Si tost que gueres n'i sua. 
- Por Deu, sire, dit la pucele, 
Car me dites voire novele 
Se vos savez ou il torna 
Et s'il en nul leu sejorna ! 
- Je non, fet il, se Dex me voie ! 
Mes bien vos metrai an la voie, 
Demain, par ou il s'en ala. 
- Et Dex, fet ele, me maint la 
Ou je voire novele en oie ! 
Car se jel truis, mout avrai joie. » 
Ensi mout longuemant parlerent 
Tant qu'an la fin couchier alerent. 
Qant vint que l'aube fu crevee, 
La dameisele fu levee, 
Qui an mout grant espans estoit 
De trover ce qu'ele queroit. 
Et li sires de la meison 
Se lieve et tuit si conpaignon ; 
Si la metent el droit chemin, 
Vers la fontainne soz le pin. 
Et ele de l'errer esploite 
Vers le chastel la voie droite, 
Tant qu'ele vint et demanda 
As premerains qu'ele trova 
S'il li savoient anseignier 
Le lyon et le chevalier 
Qui entraconpaingnié s'estoient. 
Et cil dïent qu'il lor avoient 
Veüz .iii. chevaliers conquerre 
Droit an cele piece de terre. 
Et cele dit en es le pas : 
« Por Deu, ne me celez vos pas, 
Des que vos tant dit m'an avez, 
Se vos plus dire m'an savez. 
- Nenil, font il, nos n'en savons 
Fors tant con dit vos en avons, 
Ne nos ne savons qu'il devint. 
Se cele por cui il ça vint 
Noveles ne vos an enseigne, 
N'iert nus qui les vos an apreigne, 
Et, se a li volez parler, 
Ne vos covient aillors aler, 
Qu'ele est alee an ce mostier 
Por messe oïr et Deu proier, 
Et si i a tant demoré 
Qu'asez i puet avoir oré. » 
Quequ'il l'aparloient ensi, 
Lunete del mostier issi ; 
Si li dïent : « Veez la la. » 
Et cele ancontre li ala. 
Si se sont antresaluees ; 
Tantost a cele demandees 
Les noveles qu'ele queroit. 
Et cele dit qu'ele feroit 
.I. suen palefroi anseler, 
Car avoec li voldroit aler, 
Si l'an manroit vers .i. plessié 
Ou ele l'avoit convoié. 
Et cele de cuer l'en mercie. 
Li palefroiz ne tarda mie, 
En li amainne et ele monte. 
Lunete, an chevalchant, li conte 
Comant ele fu ancusee 
Et de traïson apelee 
Et comant la rez fu esprise 
Ou ele devoit estre mise, 
Et comant cil li vint eidier 
Quant ele en ot plus grant mestier. 
Ensi parlant la convea 
Tant qu'au droit chemin l'avea 
Ou messire Yvains l'ot lessiee. 
Quant jusque la l'ot convoiee, 
Si li dist : « Cest chemin tanroiz 
Tant que en aucun leu vanroiz 
Ou novele vos en iert dite, 
Se Deu plest et Saint Esperite, 
Plus voire que je ne l'en sai. 
Bien m'an sovient que jel lessai 
Bien pres de ci ou ci meïsmes ; 
Ne puis ne nos antreveïsmes 
Ne je ne sai qu'il a puis fet, 
Que grant mestier eüst d'antret 
Qant il se departi de moi. 
Par ci aprés lui vos envoi 
Et Dex le vos doint trover sain, 
S'il li plest, ainz hui que demain ! 
Or alez, a Deu vos comant, 
Que je ne vos os siudre avant, 
Que ma dame a moi ne s'iresse. » 
Maintenant l'une l'autre lesse : 
L'une retorne et l'autre en va ; 
Et vet tant que ele trova 
La meison ou messire Yvains 
Ot esté tant que toz fu sains. 
Et vit devant la porte genz : 
Dames, chevaliers et sergenz, 
Et le seignor de la meison. 
Sel salue et met a reison, 
S'il sevent, que il li apreingnent 
Noveles et qu'il li anseingnent 
.I. chevalier que ele quiert : 
« De tel meniere est que ja n'iert 
Sanz .i. lyeon, c'ei oï dire. 
- Par foi, pucele, fet li sire, 
Il parti or endroit de nos ; 
Encor ancui l'ateindroiz vos 
Se ses escloz savez garder, 
Mes gardez vos de trop tarder. 
- Sire, fet ele, Dex m'an gart ! 
Mes or me dites de quel part 
Je le siue. » Et cil le li dïent : 
« Par ci, tot droit. » Et si li prïent 
Qu'ele, de par ax, le salut ; 
Mes ce gueres ne lor valut, 
Qu'ele onques ne s'an entremist. 
Mes lors es granz galoz se mist, 
Que l'anbleüre li sanbloit 
Estre petite, et si anbloit 
Ses palefroiz de grant eslais. 
Ausi galope par le tais 
Con par la voie igal et plainne, 
Tant qu'ele voit celui qui mainne 
Le lyeon an sa conpaingnie. 
Lors fet joie et dit : « Dex, aïe ! 
Or voi ce que tant ai chacié ! 
Mout l'ai bien seü et tracié. 
Mes se jel chaz et je l'ataing, 
Que me valdra se je nel praing ? 
Par ci s'an vet, voire par foi ; 
S'il ne s'an vient ansanble o moi, 
Donc ai ge ma poinne gastee. » 
Ensi parlant s'est tant hastee, 
Trestoz ses palefroiz tressue ; 
Si s'areste et si le salue, 
Et cil li respondi mout tost : 
« Dex vos saut, bele, et si vos ost 
De cusançon et de pesance ! 
- Et vos, sire, ou j'ai esperance, 
Que bien m'an porriez oster ! » 
Lors se va lez lui acoster 
Et dit : « Sire, je vos ai quis. 
Li granz renons de vostre pris 
M'a mout fet aprés vos lasser 
Et mainte contree passer. 
Tant vos ai quis, la Deu merci, 
Qu'asanblee sui a vos ci ; 
Et se ge nul mal i ai tret, 
De rien nule ne m'an deshet, 
Ne ne m'an pleing, ne ne m'an menbre. 
Tuit me sont alegié li manbre, 
Que la dolors m'an fu anblee 
Tantost qu'a vos fui asanblee. 
Si n'est pas la besoingne moie : 
Miaudre de moi a vos m'anvoie, 
Plus gentix fame et plus vaillanz. 
Mes se ele est a vos faillanz, 
Donc l'a vostre renons traïe, 
Qu'ele n'atant secors n'aïe 
Fors que de vos, la dameisele, 
De bien desresnier sa querele, 
C'une soe suer desherete ; 
Ne quiert qu'autres s'an entremete, 
N'an ne li puet feire cuidier 
Que autres l'an poïst eidier. 
Et sachiez bien trestot de voir, 
Se le pris an poez avoir, 
S'avroiz conquise et rachetee 
L'enor a la desheritee 
Et creü vostre vaselage. 
Por desresnier son heritage, 
Ele meïsmes vos queroit, 
Por le bien qu'ele i esperoit, 
Ne ja autre n'i fust venue ; 
Mes uns forz max l'a detenue, 
Tex que par force au lit la trest. 
Or m'an responez, s'il vos plest, 
Se vos venir i oseroiz 
Ou se vos vos reposeroiz. 
- N'ai soing, fet il, de reposer ; 
Ne s'en puet nus hom aloser, 
Ne je ne reposerai mie, 
Einz vos siudrai, ma dolce amie, 
Volantiers, la ou vos pleira. 
Et se de moi grant afeire a 
Cele por cui vos me querez, 
Ja ne vos an desesperez 
Que je tot mon pooir n'en face. 
Or me doint Dex et cuer et grace 
Que je, par sa boene aventure, 
Puisse desresnier sa droiture ! » 
Ensi entr'aus .ii. chevalchierent 
Parlant, tant que il aprochierent 
Le chastel de Pesme Aventure. 
De passer oltre n'orent cure, 
Que li jorz aloit declinant. 
Ce chastel vienent aprismant, 
Et les genz qui venir les voient 
Trestuit au chevalier disoient : 
« Mal veigniez, sire, mal veigniez ! 
Cist ostex vos fu anseigniez 
Por mal et por honte andurer : 
Ce porroit uns abes jurer ! 
- Ha ! fet il, gent fole et vilainne, 
Gent de tote malvestié plainne, 
Qui a toz biens avez failli, 
Por coi m'avez si asailli ? 
- Por coi ? Vos le savroiz assez 
S'ancore .i. po avant passez ! 
Mes nule rien ja n'en savroiz 
Jusque tant que esté avroiz 
An cele haute forteresce. » 
Tantost messire Yvains s'adresce 
Vers la tor, et les genz l'escrïent ; 
Trestuit a haute voiz li dïent : 
« Hu ! hu ! Maleüreus, ou vas ? 
S'onques en ta vie trovas 
Qui te feïst honte ne let, 
La ou tu vas t'an iert tant fet 
Que ja par toi n'iert reconté. 
- Gent sanz enor et sanz bonté, 
Fet messire Yvains, qui escote, 
Gent enuieuse, gent estoute, 
Por coi m'asauz ? Por coi m'aquiaus ? 
Que me demandes ? Que me viaus, 
Qui si aprés moi te degroces ? 
- Amis, de neant te corroces, 
Fist une dame auques d'aage 
Qui mout estoit cortoise et sage, 
Que certes por mal ne te dïent 
Nule chose, einçois te chastïent, 
Se tu le savoies entendre, 
Que lessus n'ailles ostel prendre ; 
Ne le por coi dire ne t'osent, 
Mes il te chastoient et chosent 
Por ce que esmaier t'en vuelent ; 
Et par costume feire suelent 
Autel a toz les sorvenanz, 
Por ce que il n'aillent leanz. 
Et la costume est ça fors tex 
Que nos n'osons a noz ostex 
Herbergier, por rien qui aveigne, 
Nul preudome qui de fors veigne. 
Or est sor toi del soreplus, 
La voie ne te desfant nus : 
Se tu viax, leissus monteras, 
Mes, par mon los, retorneras. 
- Dame, fet il, se je creoie 
Vostre consoil, je cuideroie 
Que g'i eüsse enor et preu ; 
Mes je ne savroie an quel leu 
Je retrovasse ostel huimés. 
- Par foi, fet cele, et je m'an tes, 
Qu'a moi rien nule n'en afiert. 
Alez quel part que boen vos iert. 
Et neporquant, grant joie avroie 
Se je de leanz vos veoie 
Sanz trop grant honte revenir, 
Mes ce ne porroit avenir. 
- Dame, fet il, Dex le vos mire ! 
Mes mes fins cuers leanz me tire, 
Si ferai ce que mes cuers vialt. » 
Tantost vers la porte s'aquialt, 
Et ses lyeons et la pucele ; 
Et li portiers a soi l'apele, 
Si li dit : « Venez tost, venez, 
Qu'an tel leu estes arivez 
Ou vos seroiz bien retenuz, 
Et mal i soiez vos venuz ! » 
Ensi li portiers le semont 
Et haste de venir amont, 
Mes mout li fist leide semonse. 
Et messire Yvains, sanz response, 
Par devant lui s'an passe et trueve 
Une grant sale haute et nueve ; 
S'avoit devant .i. prael clos 
De pex aguz reonz et gros. 
Et par entre les pex leanz 
Vit puceles jusqu'a trois cenz 
Qui diverses oevres feisoient : 
De fil d'or et de soie ovroient 
Chascune au mialz qu'ele savoit ; 
Mes tel povreté i avoit 
Que desliees et desceintes 
En i ot de povreté meintes ; 
Et as memeles et as codes 
Estoient lor cotes derotes, 
Et les chemises as cos sales. 
Les cos gresles et les vis pales 
De fain et de meseise avoient. 
Il les voit, et eles le voient, 
Si s'anbrunchent totes et plorent ; 
Et une grant piece demorent, 
Qu'eles n'antendent a rien feire, 
Ne lor ialz n'en pueent retreire 
De terre, tant sont acorees. 
Qant un po les ot regardees 
Messire Yvains, si se trestorne, 
Droit vers la porte s'an retorne ; 
Et li portiers contre lui saut, 
Se li escrie : « Ne vos vaut, 
Que vos n'en iroiz or, biax mestre. 
Vos voldriez or la fors estre, 
Mes, par mon chief, ne vos i monte, 
Einz avroiz eü tant de honte 
Que plus n'en porriez avoir. 
Si n'avez mie fet savoir 
Quant vos estes venuz ceanz, 
Que del rissir est il neanz. 
- Ne je ne quier, fet il, biax frere. 
Mes di moi, par l'ame ton pere, 
Dameiseles que j'ai veües 
An cest chastel, don sont venues, 
Qui dras de soie et orfrois tissent, 
Et oevres font qui m'abelissent ? 
Mes ce me desabelist mout 
Qu'eles sont de cors et de vout 
Meigres et pales et dolantes. 
Si m'est vis que beles et gentes 
Fussent mout se eles eüssent 
Itex choses qui lor pleüssent. 
- Je, fet il, nel vos dirai mie. 
Querez autrui qui le vos die. 
- Si ferai ge, quant mialz ne puis. » 
Lors quiert tant que il trueve l'uis 
Del prael ou les dameiseles 
Ovroient ; et vint devant eles, 
Si les salue ansanble totes ; 
Et si lor voit cheoir les gotes 
Des lermes qui lor decoroient 
Des ialz, si con eles ploroient. 
Et il lor dit : « Dex, s'il li plest, 
Cest duel que ne sai don vos nest 
Vos ost del cuer et tort a joie. » 
L'une respont : « Dex vos en oie, 
Que vos en avez apelé ! 
Ne vos sera mie celé 
Qui nos somes et de quel terre, 
Espoir ce volez vos anquerre. 
- Por el, fet il, ne ving je ça. 
- Sire, il avint mout grant pieç'a 
Que li rois de l'Isle as Puceles 
Aloit por apanre noveles 
Par les corz et par les païs. 
S'ala tant come fos naïs 
Qu'il s'anbati an cest peril. 
A mal eür i venist il, 
Que nos cheitives, qui ci somes, 
La honte et le mal en avomes, 
Qui onques ne le desservimes. 
Et bien sachiez que vos meïsmes 
I poez mout grant honte atendre 
Se reançon n'en vialt an prendre. 
Mes tote voie ensi avint 
Que mes sire an cest chastel vint 
Ou il a .ii. filz de deable ; 
Ne nel tenez vos mie a fable, 
Que de fame et de netun furent. 
Et cil dui conbatre se durent 
Au roi, don dolors fu trop granz, 
Qu'il n'avoit pas .xviii. anz ; 
Si le poïssent tot porfandre 
Ausi com .i. aignelet tandre. 
Et li rois, qui grant peor ot, 
S'an delivra si con il pot ; 
Si jura qu'il anvoieroit, 
Chascun an, tant con vis seroit, 
Ceanz de ses puceles trante ; 
Si fust quites par ceste rante ; 
Et devisié fu aujurer 
Quecist treüz devoit durer 
Tant con li dui maufé durroient ; 
Et a ce jor que il seroient 
Conquis et vaincu an bataille, 
Quites seroit de ceste taille 
Et nos seriens delivrees, 
Qui a honte somes livrees 
Et a dolor et a meseise ; 
Ja mes n'avrons rien qui nos pleise. 
Mes mout di ore grant enfance, 
Qui paroil de la delivrance, 
Que ja mes de ceanz n'istrons ; 
Toz jorz dras de soie tistrons, 
Ne ja n'en serons mialz vestues ; 
Toz jorz serons povres et nues, 
Et toz jorz fain et soif avrons ; 
Ja tant chevir ne nos savrons 
Que mialz en aiens a mangier. 
Del pain avons a grant dongier, 
Au main petit et au soir mains, 
Que ja de l'uevre de noz mains 
N'avra chascune por son vivre 
Que .iiii. deniers de la livre ; 
Et de ce ne poons nos pas 
Assez avoir viande et dras, 
Car qui gaaigne la semainne 
XX solz n'est mie fors de painne. 
Mes bien sachiez vos a estros 
Que il n'i a celi de nos 
Qui ne gaaint .v. solz ou plus. 
De ce seroit riches uns dus ! 
Et nos somes ci an poverte, 
S'est riches de nostre desserte 
Cil por cui nos nos traveillons. 
Des nuiz grant partie veillons 
Et toz les jorz por gaaignier, 
Qu'il nos menace a mahaignier 
Des manbres quant nos reposons ; 
Et por ce reposer n'osons. 
Mes que vos iroie contant ? 
De honte et de mal avons tant 
Que le quint ne vos an sai dire. 
Et ce nos fet anragier d'ire 
Que maintes foiz morir veomes 
Chevaliers juenes et prodomes, 
Qui as .ii. maufez se conbatent ; 
L'ostel mout chieremant achatent, 
Ausi con vos feroiz demain, 
Que trestot seul, de vostre main, 
Vos covandra, voilliez ou non, 
Conbatre et perdre vostre non 
Encontre les .ii. vis deables. 
- Dex, li voirs rois esperitables, 
Fet messire Yvains, m'an desfande 
Et vos enor et joie rande, 
Se il a volenté li vient ! 
Des or mes aler m'an covient 
Et veoir genz qui leanz sont, 
Savoir quel chiere il me feront. 
- Or alez, sire, cil vos gart 
Qui toz les biens done a sa part ! » 
Lors vet tant qu'il vint en la sale ; 
N'i trueve gent boene ne male 
Qui de rien les mete a reison. 
Tant trespassent de la meison 
Que il vindrent en .i. vergier ; 
Einz de lor chevax herbergier 
Ne tindrent plet ne n'an parlerent. 
Cui chaut ? Que bien les establerent 
Cil qui l'un an cuident avoir. 
Ne sai s'il cuiderent savoir, 
Qu'ancore a il cheval tot sain ! 
Li cheval ont avoinne et fain 
Et la litiere enjusqu'au vantre. 
Et messire Yvains lors s'en antre 
El vergier, aprés li sa rote ; 
Voit apoié desor son cote 
.I. riche home qui se gisoit 
Sor .i. drap de soie ; et lisoit 
Une pucele devant lui 
En .i. romans, ne sai de cui. 
Et por le romans escoter 
S'i estoit venue acoder 
Une dame, et s'estoit sa mere ; 
Et li sires estoit ses pere. 
Si se porent mout esjoïr 
De li bien veoir et oïr, 
Car il n'avoient plus d'enfanz ; 
Ne n'ot mie plus de .xvi. anz, 
Et s'estoit mout bele et mout gente, 
Qu'an li servir meïst s'antente 
Li deus d'Amors, s'il la veïst, 
Ne ja amer ne la feïst 
Autrui se lui meïsmes non. 
Por li servir devenist hon, 
Se issist de sa deïté fors 
Et ferist lui meïsme el cors 
Del dart don la plaie ne sainne 
Se desleax mires n'i painne. 
N'est  [...] que nus pener i puisse 
Jusque desleauté i truisse ; 
Et qui an garist autremant, 
Il n'ainme mie lëaumant. 
De ces plaies mout vos deïsse 
Tant qu'a une fin an venisse 
Se l'estoire bien vos pleüst ; 
Mes tost deïst tel i eüst 
Que je vos parlasse de songe, 
Que la genz n'est mes amoronge 
Ne n'ainment mes si con il suelent, 
Que nes oïr parler n'an vuelent. 
Mes or oez an quel meniere, 
A quel sanblant et a quel chiere 
Messire Yvains est herbergiez. 
Contre lui saillirent an piez 
Tuit cil qui el vergier estoient ; 
Et maintenant que il le voient, 
Si li dïent : « Or ça, biax sire, 
De quanque Dex puet feire et dire 
Soiez vos beneoiz clamez, 
Et vos et quanque vos avez ! » 
Se ne sai ge s'il le deçoivent, 
Mes a grant joie le reçoivent 
Et font sanblant que mout lor pleise 
Qu'il soit herbergiez a grant eise. 
Meïsmes la fille au seignor 
Le sert et porte grant enor 
Com an doit feire a son boen oste : 
Trestotes ses armes li oste, 
Et ce ne fu mie del mains 
Qu'ele li leve de ses mains 
Le col et le vis et la face ; 
Tote enor vialt que l'en li face 
Li peres, si con ele fet. 
Chemise risdee li tret 
Fors de son cofre, et braies blanches, 
Et fil et aguille a ses manches ; 
Si li vest et ses braz li cost. 
Or doint Dex que trop ne li cost 
Ceste losenge et cist servise ! 
A vestir desor sa chemise 
Li a baillié un nuef sorcot 
Et un mantel sanz harigot, 
Veir d'escarlate, au col li met. 
De lui servir tant s'antremet 
Que l'en la bote, et si l'an poise ;
Mes la pucele est tant cortoise 
Et si franche et si deboneire 
Qu'ancor n'an cuide ele preu feire. 
Et bien set qu'a sa mere plest 
Que rien a feire ne li lest 
Dont ele le cuit losangier. 
La nuit fu serviz au mangier 
De tanz mes que trop en i ot ; 
Li aporters enuier pot 
As sergenz qui des mes servirent. 
La nuit, totes enors li firent 
Et mout a eise le colchierent ; 
N'onques puis vers lui n'aprochierent 
Que il fu an son lit colchiez. 
Et li lyeons jut a ses piez, 
Si com il ot acostumé. 
Au main, quant Dex rot alumé, 
Par le monde, son luminaire, 
Si matin com il le pot faire, 
Qui tot fet par comandemant, 
Se leva mout isnelemant 
Messire Yvains et sa pucele ; 
S'oïrent a une chapele 
Messe qui mout tost lor fu dite 
En l'enor del Saint Esperite. 
Messire Yvains aprés la messe 
Oï novele felenesse, 
Quant il cuida qu'il s'an deüst 
Aler, que rien ne li neüst ; 
Mes ne pot mie estre a son chois. 
Qant il dit : « Sire, je m'an vois, 
S'il vos plest, a vostre congié. 
- Amis, ancor nel vos doing gié, 
Fet li sires de la meison. 
Je nel puis feire par reison : 
En cest chastel a establie 
Une mout fiere deablie 
Qu'il me covient a maintenir. 
Je vos ferai ja ci venir 
.II. miens sergenz mout granz et forz ; 
Encontre aus .ii., soit  [...] ou torz, 
Vos convenra voz armes prendre. 
S'ancontre aus vos poez desfandre 
Et aus endeus vaincre et ocirre, 
Ma fille a seignorvos desirre, 
Et de cest chastel vos atant 
L'enors et quanqu'il i apant. 
- Sire, fet il, je n'en quier point. 
Ja Dex ensi part ne m'i doint, 
Et vostre fille vos remaingne, 
Ou l'empereres d'Alemaingne 
Seroit bien saus s'il l'avoit prise, 
Que mout est bele et bien aprise. 
- Teisiez, biax ostes, dit li sire, 
De neant vos oi escondire, 
Que vos n'an poez eschaper. 
Mon chastel et ma fille a per
Doit avoir, et tote ma terre, 
Cil qui porraen chanp conquerre 
Çaus quivos vanront asaillir. 
La bataille ne puet faillir 
Ne remenoir en nule guise. 
Mes je sai bien que coardise 
Vos fet ma fille refuser : 
Par ce vos cuidiez eschaper 
Oltreemant de la bataille ; 
Mes ce sachiez vos bien, sanz faille, 
Que conbatre vos i estuet. 
Por rien eschaper ne s'an puet 
Nus chevaliers qui ceanz gise. 
Ce est costume et rante asise, 
Qui trop avra longue duree, 
Que ma fille n'iert mariee 
Tant que morz ou conquis les voie. 
- Donc m'i covient il tote voie 
Conbatre, maleoit gré mien ; 
Mes je m'an sofrisse mout bien 
Et volantiers, ce vos otroi. 
La bataille, ce poise moi, 
Ferai, que ne puet remenoir. » 
Atant vienent, hideus et noir, 
Amedui li fil d'un netun. 
N'i a nul d'aus .ii. qui n'ait un 
Baston cornu de cornelier 
Qu'il orent fez aparellier 
De cuivre et puis lier d'archal. 
Des les espaules contreval 
Furent armé jusqu'aus genolz, 
Mes les chiés orent et les volz 
Desarmez et les james nues, 
Qui n'estoient mie menues. 
Et ensi armé com il vindrent, 
Escuz reonz sor lor chiés tindrent, 
Forz et legiers por escremir. 
Li lyeons comance a fremir 
Tot maintenant que il les voit, 
Qu'il set mout bien et aparçoit 
Que a ces armes que il tienent 
Conbatre a son seignor se vienent ; 
Si se herice et creste ansanble, 
De hardemant et d'ire tranble 
Et bat la terre de sa coe, 
Que talant a que il rescoe 
Son seignor einz que il l'ocïent. 
Et quant cil le voient, si dïent : 
« Vasax, ostez de ceste place 
Vostre lyeon, qui nos menace, 
Ou vos vos randez recreanz ; 
Q'autremant, ce vos acreanz, 
Le vos covient an tel leu metre 
Que il ne se puisse antremetre 
De vos eidier et de nos nuire. 
Seul vos covient o nos deduire, 
Que li lyeons vos eideroit 
Mout volentiers, se il pooit. 
- Vos meïsmes, qui le dotez, 
Fet messire Yvains, l'en ostez, 
Que mout me plest et mout me siet, 
S'il onques puet, que il vos griet, 
Et mout m'est bel se il m'aïe. 
- Par foi, font il, ce n'i est mie, 
Que ja aïde n'i avroiz. 
Feites del mialz que vos porroiz 
Toz seus sanz aïde d'autrui. 
Vos devez seus estre et nos dui ; 
Se li lyons ert avoec vos, 
Por ce qu'il se merlast a nos, 
Donc ne seriez vos pas seus, 
Dui seriez contre nos deus. 
Se vos covient, ce vos afi, 
Vostre lyeon oster de ci, 
Mes que bien vos poist or androit. 
- Ou volez vos, fet cil, qu'il soit ? 
Ou vos plest il que je le mete ? » 
Lors li mostrent une chanbrete, 
Si dïent : « Leanz l'encloez. 
- Fet iert, des que vos le volez. » 
Lors l'i moinne et si l'i anserre. 
Et an li vet maintenant querre 
Ses armes por armer son cors ; 
Et son cheval li ont tret fors, 
Se li baillent et il i monte. 
Por lui leidir et feire honte 
Li passent li dui chanpion, 
Qu'aseüré sont del lyon, 
Qui est dedanz la chanbre anclos. 
Des maces li donent tex cos 
Que petit d'aïde li fait 
Escuz ne hiaumes que il ait ; 
Car quant an son hiaume l'ateignent, 
Tot li anbarrent et anfreignent, 
Et li escuz peçoie et font 
Come glace ; tex tros i font 
Que son poing i puet an boter. 
Mout font lor cop a redoter. 
Et il, que fet des .ii. maufez ? 
De honte et de crieme eschaufez, 
Se desfant de tote sa force ; 
Mout s'esvertue et mout s'efforce 
De doner granz cos et pesanz. 
N'ont pas failli a ses presanz, 
Qu'il lor rant la bonté a doble. 
Or a son cuer dolant et troble 
Li lyeons, qui est an la chanbre, 
Que de la grant bonté li manbre 
Que cil li fist par sa franchise, 
Qui ja avroit de son servise 
Et de s'aïde grant mestier ; 
Ja li randroit au grant setier 
Et au grant mui ceste bonté ; 
Ja n'i avroit rien mesconté 
S'il pooit issir de leanz. 
Mout vet reverchant de toz sanz 
Ne ne voit par ou il s'an aille. 
Bien ot les cos de la bataille, 
Qui perilleuse est et vilainne, 
Et por ce si grant duel demainne 
Qu'il anrage vis et forsene. 
Tant vet cerchant que il asene 
Au suil, qui porrisoit pres terre, 
Et tant qu'il l'arache et s'i serre
Et fiche jusque pres des rains. 
Et ja estoit messire Yvains 
Mout traveilliez et mout suanz, 
Et mout trovoit les .ii. jaianz 
Forz et felons et adurez. 
Mout i avoit cos andurez 
Et randuz, tant con il plus pot, 
Ne de rien bleciez ne les ot, 
Que trop savoient d'escremie ; 
Et lor escu n'estoient mie 
Tel que rien en ostast espee, 
Tant fust tranchanz ne aceree. 
Por ce si se pooit mout fort 
Messire Yvains doter de mort ; 
Mes adés tant se contretint 
Que li lyons oltre s'an vint, 
Tant ot desoz le suel graté. 
S'or ne sont li gloton maté, 
Donc ne le seront il ja mes ; 
Car au lyeon ne panront pes 
Ne n'avront, tant con vis les sache. 
L'un en aert et si le sache 
Par terre, ausi con un moston. 
Or sont esfreé li gloton, 
N'il n'a home an tote la place 
Qui an son cuer joie n'en face. 
Et cil ne relevera ja 
Que li lyeons aterré a, 
Se li autres ne le secort ; 
Por lui eidier, cele part cort 
Et por lui meïsmes secorre, 
Qu'a lui ne lest li lyeons corre 
Quant il avra celui ocis 
Que il avoit par terre mis. 
Et si avoit graignor peor 
Del lyeon que de son seignor. 
Des or est messire Yvains fos, 
Des qu'il li a torné le dos 
Et voit le col nu et delivre, 
Se longuemant le leisse vivre, 
Que mout l'an est bien avenu. 
La teste nue et le col nu 
Li a li gloz abandoné, 
Et il li a tel cop doné 
Que la teste del bu li ret, 
Si soavet que mot n'an set. 
Et maintenant a terre vient 
Por l'autre, que li lyeons tient, 
Que rescorre et tolir li vialt. 
Mes por neant, que tant se dialt 
Ja mes mire a tans n'i avra ; 
Qu'an son venir si le navra 
Li lyeons, qui mout vint iriez, 
Que leidemant fu anpiriez. 
Et tote voie arriers le bote, 
Si voit que il li avoit tote 
L'espaule fors de son leu trete. 
Por lui de rien ne se deshete, 
Que ses bastons li est cheüz. 
Et cil gist pres come feüz, 
Qu'il ne se crosle ne ne muet ; 
Mes tant i a que parler puet 
Et dist, si com il li pot dire : 
« Ostez vostre lyeon, biax sire, 
Se vos plest, que plus ne m'adoist, 
Que des or mes faire vos loist 
De moi tot ce que boen vos iert. 
Et qui merci prie et requiert, 
N'i doit faillir cil qui la rueve, 
Se home sanz pitié ne trueve. 
Et je ne me desfandrai plus, 
Ne ja ne releverai sus 
De ci, por force que je aie, 
Si me met an vostre menaie. 
- Di donc, fet cil, se tu otroies 
Que vaincuz et recreanz soies. 
- Sire, fet il, il i pert bien : 
Veincuz sui, maleoit gré mien, 
Et recreanz, ce vos otroi. 
- Donc n'as tu mes garde de moi 
Et mes lyeons te raseüre. » 
Tantost vienent grant aleüre 
Totes les genz anviron lui ; 
Et li sire et la dame andui 
Li font grant joie et si l'acolent 
Et de lor fille li parolent, 
Si li dïent : « Or seroiz vos 
Dameisiax et sires de nos, 
Et nostre fille iert vostre dame, 
Car nos la vos donrons a fame. 
- Et je, fet il, la vos redoing. 
Qui vialt, si l'ait ! Je n'en ai soing ; 
Si n'en di ge rien por desdeing : 
Ne vos poist, se je ne la preing, 
Que je ne puis, ne je ne doi. 
Mes, s'il vos plest, delivrez moi 
Les cheitives que vos avez ; 
Li termes est, bien le savez, 
Qu'eles s'an doivent aler quites. 
- Voirs est, fet il, ce que vos dites, 
Et je les vos rant et aquit, 
Qu'il n'i a mes nul contredit. 
Mes prenez, si feroiz savoir, 
Ma fille, a trestot mon avoir, 
Qui est mout bele et riche et sage ; 
Ja mes si riche mariage 
N'avroiz, se vos cestui n'avez. 
- Sire, fet il, vos ne savez 
Mon essoine ne mon afeire, 
Ne je ne le vos os retreire. 
Mes je sai bien que je refus 
Ce que ne refuseroit nus 
Qui deüst son cuer et s'antente 
Metre an pucele bele et gente, 
Que volantiers la receüsse 
Se je poïsse ne deüsse. 
Je ne puis, ce sachiez de voir, 
Cesti ne autre recevoir. 
Si m'an lessiez an pes atant, 
Que la dameisele m'atant 
Qui avoec moi est ça venue ; 
Conpaignie m'i a tenue 
Et je la revoel li tenir, 
Que que il m'an doie avenir. 
- Volez, biax sire ? Et vos, comant ? 
Ja mes, se je ne le comant 
Et mes consauz ne le m'aporte, 
Ne vos iert overte ma porte, 
Einz remanroiz en ma prison. 
Orguel feites et mesprison 
Qant je vos pri que vos praigniez 
Ma fille et vos la desdaigniez. 
- Desdaing, sire ? Nel faz, par m'ame, 
Mes je ne puis esposer fame 
Ne remenoir por nule painne. 
La dameisele qui mout m'ainme 
Siudrai, qu'autremant ne puet estre. 
Mes, s'il vos plest, de ma main destre 
Vos plevirai, si m'an creez, 
Q'ainsi con vos or me veez, 
Revanrai ça se j'onques puis 
Et panrai vostre fille puis. 
- Dahait, fet il, qui el vos quiert 
Ne qui foi ne ploige an requiert ! 
Se ma fille vos atalante, 
Recevez la por bele et gente, 
Vos revanroiz hastivemant ; 
Ja por foi ne por seiremant, 
Ce cuit, ne revanroiz plus tost. 
Or alez, que je vos en ost 
Trestoz ploiges et toz creanz. 
Se vos retaingne pluie et vanz 
Ou fins neanz, ne me chaut il ! 
Ja ma fille n'avrai si vil 
Que je par force la vos doingne. 
Or alez an vostre besoingne, 
Que tot autant, se vos venez, 
M'an est, con se vos remenez. » 
Tantost messire Yvains s'an torne, 
Qui el chastel plus ne sejorne, 
Et s'en a avoec soi menees 
Les cheitives desprisonees ; 
Et li sires li a bailliees, 
Povres et mal apareilliees ; 
Mes or sont riches, ce lor sanble. 
Fors del chastel totes ensanble, 
Devant lui, .ii. et .ii. s'an issent ; 
Ne ne cuit pas qu'eles feïssent 
Tel joie con eles li font 
A celui qui fist tot le mont, 
S'il fust venuz de ciel an terre. 
Merci et pes li vindrent querre 
Totes les genz qui dit li orent 
Tant de honte con il plus porent ; 
Si le vont einsi convoiant, 
Mes il dit qu'il n'an set neant : 
« Je ne sai, fet il, que vos dites, 
Et si vos an claim je toz quites, 
C'onques choses que j'en mal teingne 
Ne deïstes, don moi soveingne. » 
Cil sont mout lié de ce qu'il oent, 
Et sa corteisie mout loent. 
Or le comandent a Deu tuit, 
Que grant piece l'orent conduit. 
Et les dameiseles li ront 
Congié demandé, si s'an vont. 
Au partir totes li anclinent, 
Et si li orent et destinent 
Que Dex li doint joie et santé 
Et venir a sa volanté 
En quelque leu qu'il onques aut. 
Et cil respont que Dex les saut, 
Cui la demore mout enuie : 
« Alez, fet il, Dex vos conduie 
En voz païs sainnes et liees. » 
Maintenant se sont avoiees ; 
Si s'an vont grant joie menant. 
Et messire Yvains maintenant 
De l'autre part se rachemine. 
D'errer a grant esploit ne fine 
Trestoz les jorz de la semainne, 
Si con la pucele l'en mainne, 
Qui la voie mout bien savoit 
Et le recet ou ele avoit 
Lessiee la desheritee, 
Desheitiee et desconfortee. 
Mes quant ele oï la novele 
De la venue a la pucele 
Et del Chevalier au lyeon, 
Ne fu joie se cele non 
Que ele en ot dedanz son cuer ; 
Car or cuide ele que sa suer 
De son heritage li lest 
Une partie, se li plest. 
Malade ot geü longuemant 
La pucele, et novelemant 
Estoit de son mal relevee, 
Qui duremant l'avoit grevee, 
Si que bien paroit a sa chiere. 
A l'encontre, tote premiere, 
Li est alee sanz demore ; 
Si le salue et si l'enore 
De quanqu'ele onques set ne puet. 
De la joie parler n'estuet 
Qui la nuit fu a l'ostel feite : 
Ja parole n'en iert retreite, 
Que trop i avroit a conter ; 
Tot vos trespas jusqu'au monter 
L'andemain, que il s'an partirent. 
Puis errerent tant que il virent 
.I. chastel ou li rois Artus 
Ot demoré quinzainne ou plus. 
Et la dameisele i estoit 
Qui sa seror desheritoit, 
Qu'ele avoit pres la cort tenue, 
Puis si atendoit la venue 
Sa seror, qui vient et aproche. 
Mes mout petit au cuer li toche, 
Qu'ele cuide que l'en ne truisse 
Nul chevalier qui sofrir puisse 
Monseignor Gauvain an estor. 
N'il n'i avoit que .i. seul jor 
De la quinzainne a parvenir ; 
La querele, tot sanz mantir, 
Eüst desresnié quitemant 
Par reison et par jugemant 
Se cil seus jorz fust trespassez. 
Mes plus i a a feire assez 
Qu'ele ne cuide ne ne croit. 
En .i. ostel bas et estroit 
Fors del chastel cele nuit jurent, 
Ou nules genz ne les conurent ; 
Car se il el chastel geüssent, 
Totes les genz les coneüssent, 
Et de ce n'avoient il soing. 
Fors de l'ostel, a grant besoing, 
A l'aube aparissant s'an issent ; 
Si se reponent et tapissent 
Tant que li jorz fu biax et granz. 
Jorz avoit passez ne sai quanz 
Que messire Gauvains s'estoit 
Herbergiez, si qu'an ne savoit 
De lui a cort nule novele, 
Fors que seulemant la pucele 
Por cui il se voloit conbatre. 
Pres a trois liues ou a quatre 
S'estoit de la cort trestornez ; 
Et vint a cort si atornez 
Que reconuistre ne le porent 
Cil qui toz jorz coneü l'orent 
As armes que il aporta. 
La dameisele qui tort a 
Vers sa seror trop en apert, 
Veant toz l'a a cortoffert, 
Que par lui desresnier voldroit 
La querele ou ele n'a droit ; 
Et dit au roi : « Sire, ore passe, 
Jusqu'a po sera none basse, 
Et li derriens jorz iert hui. 
Or voit an bien comant je sui, 
Or me covient droit maintenir. 
Se ma suer deüst revenir, 
N'i eüst mes que demorer. 
Deu an puisse je aorer, 
Quant el ne vient ne ne repeire ! 
Bien i pert que mialz ne puet feire, 
Si sui por neant traveilliee 
Et j'ai esté apareilliee 
Toz les jorz jusqu'au desrien 
A desresnier ce qui est mien. 
Tot ai desresnié sanz bataille, 
S'est or bien droiz que je m'en aille 
Tenir mon heritage an pes, 
Que je n'an respondroie mes 
A ma seror tant con je vive ; 
Si vivra dolante et cheitive. » 
Et li rois, qui mout bien savoit 
Que la pucele tort avoit 
Vers sa seror, trop desleal, 
Li dit : « Amie, a cort real 
Doit en atendre, par ma foi, 
Tant con la justise le roi 
Siet et atant por droiturier. 
N'i a rien del corjon ploier, 
Qu'ancor vendra trestot a tans 
Vostre suer ci, si con je pans. » 
Einz que li rois eüst ce dit, 
Le Chevalier au lyeon vit 
Et la pucele delez lui ; 
Seul a seul venoient andui, 
Que del lyeon anblé se furent, 
Si fu remés la ou il jurent. 
Li rois la pucele a veüe, 
Si ne l'a pas mesconeüe, 
Et mout li plot et abeli 
Quant il la vit, que devers li 
De la querele se pandoit, 
Por ce que au droit entandoit. 
De la joie que il en ot 
Li dist, au plus tost que il pot : 
« Or avant, bele ! Dex vos saut ! » 
Quant cele l'ot, tote an tressaut, 
Et si se torne, si la voit 
Et le chevalier qu'ele avoit 
Amené a son droit conquerre ; 
Si devint plus noire que terre. 
Mout fu bien de toz apelee 
La pucele ; et ele est alee 
Devant le roi, la ou le vit ; 
Quant fu devant lui, si li dit : 
« Dex salt le roi et sa mesniee ! 
Rois, s'or puet estre desresniee 
Ma droiture ne ma querele 
Par un chevalier, donc l'iert ele 
Par cestui qui, soe merci, 
M'en a seüe anjusque ci. 
S'eüst il mout aillors a feire, 
Li frans chevaliers deboneire ; 
Mes de moi li prist tex pitiez 
Qu'il a arrieres dos gitiez 
Toz ses afeires por le mien. 
Or feroit corteisie et bien 
Ma dame, ma tres chiere suer, 
Que j'aim autant come mon cuer, 
Se ele mon droit me lessoit. 
Mout feroit bien, s'el le feisoit, 
Que je ne demant rien del suen. 
- Ne je, voir, fet ele, del tuen ; 
Tu n'i as rien, ne ja n'avras. 
Ja tant preeschier ne savras 
Que rien en aies por preschier ; 
Tote an porras de duel sechier. » 
Et l'autre respont maintenant, 
Qui savoit assez d'avenant 
Et mout estoit sage et cortoise : 
« Certes, fet ele, ce me poise 
Que por nos .ii. se conbatront 
Dui si preudome con cist sont. 
S'est la querele mout petite, 
Mes je ne la puis clamer quite, 
Que mout grant mestier en avroie. 
Por ce meillor gré vos savroie 
Se vos me lessiez mon droit. 
- Certes, qui or te respondroit, 
Fet l'autre, mout seroit musarde. 
Max fex et male flame m'arde 
Se je t'an doing don tu mialz vives ! 
Einçois asanbleront les rives 
De la Dunoe et de Seone, 
Se la bataille nel te done. 
- Dex et li droiz que je i ai, 
En cui je m'an fi et fiai, 
En soit en aïde celui, 
E se lou desfende d'enui, 
Qui par amors et par frainchise 
Se poroffri de mon servise, 
Si ne set il qui ge me sui, 
N'il ne me conoist ne ge lui ! » 
Tant ont parlé qu'atantremainnent 
Les paroles et si amainnent 
Les chevaliers enmi la cort. 
Et toz li pueples i acort, 
Si con a tel afeire suelent 
Corre les genz qui veoir vuelent 
Cos de bataille et escremie. 
Mes ne s'antreconurent mie 
Cil qui conbatre se voloient, 
Qui mout entramer se soloient. 
Et or donc ne s'antrainment il ? 
« Oïl », vos respong et « Nenil », 
Et l'un et l'autre proverai 
Si que reison i troverai. 
Por voir, messire Gauvains ainme 
Yvain et conpaingnon le clainme ; 
Et Yvains lui, ou que il soit ; 
Neïs ci, s'il le conuissoit, 
Feroit il ja de lui grant feste ; 
Et si metroit por lui sa teste 
Et cil la soe ausi por lui, 
Einz qu'an li feïst grant enui. 
N'est ce Amors antiere et fine ? 
Oïl, certes. Et la Haïne, 
Don ne rest ele tote aperte ? 
Oïl, que ce est chose certe 
Que li uns a l'autre sanz dote 
Voldroit avoir la teste rote, 
Ou tant de honte li voldroit 
Avoir feite que pis valdroit. 
Par foi, c'est mervoille provee 
Que l'en a ensanble trovee 
Amor et Haïne mortel. 
Dex ! Meïsmes en .i. ostel, 
Comant puet estre li repaires 
A choses qui tant sont contraires ? 
En .i. ostel, si con moi sanble, 
Ne pueent eles estre ansanble, 
Que ne porroit pas remenoir 
L'une avoeques l'autre .i. seul soir, 
Que noise et tançon n'i eüst 
Puis que l'une l'autre i seüst. 
Mes en .i. chas a plusors manbres, 
Que l'en i fet loges et chanbres ; 
Ensi puet bien estre la chose : 
Espoir qu'Amors s'estoit anclose 
En aucune chanbre celee, 
Et Haïne s'an ert alee 
As loges par devers la voie 
Por ce qu'el vialt que l'en la voie. 
Or est Haïne mout an coche, 
Qu'ele esperone et point et broche 
Sor Amors quanque ele puet, 
Et Amors onques ne se muet. 
Ha ! Amors, ou es tu reposte ? 
Car t'an is, si verras quel oste 
Ontsor toi amené et mis 
Li anemi a tesamis ; 
Li anemi sont cil meïsme 
Qui s'antrementd'amor saintime, 
Qu'amors qui n'est fause ne fainte 
Est precieuse chose et sainte. 
Si est Amors asez trop glote, 
Et Haïne n'i revoit gote ; 
Qu'Amors desfandre lor deüst, 
Se ele les reconeüst, 
Que li uns l'autre n'adesast 
Ne feïst rien qui li grevast. 
Por ce est Amors avuglee 
Et desconfite et desjuglee 
Que cez qui tuit sont suen par droit 
Ne reconuist, et si les voit. 
Et Haïne dire ne set 
Por coi li uns d'ax l'autre het, 
Ses vialt feire mesler a tort ; 
Si het li uns l'autre de mort. 
N'ainme pas, ce poez savoir, 
L'ome qui le voldroit avoir 
Honi et qui sa mort desirre. 
Comant ? Vialt donc Yvains ocirre 
Monseignor Gauvain, son ami ? 
Oïl, et il lui autresi. 
Si voldroit messire Gauvains 
Yvain ocirre de ses mains 
Ou feire pis que je ne di ? 
Nenil, ce vos jur  [...] afi. 
Li uns ne voldroit avoir fet 
A l'autre ne honte ne let, 
Por quanque Dex a fet por home 
Ne por tot l'empire de Rome. 
Or ai manti mout leidemant, 
Que l'en voit bien apertemant 
Que li uns vialt envaïr l'autre, 
Lance levee sor le fautre ; 
Et li uns l'autre vialt blecier 
Et feire honte et correcier, 
Que ja de rien ne s'an feindra. 
Or dites : De cui se plaindra 
Cil qui des cos avra le pis 
Quant li uns l'autre avra conquis ? 
Car s'il font tant qu'il s'antrevaignent, 
Grant peor ai qu'il ne maintaignent 
Tant la bataille et la meslee 
Qu'el soit de l'une part oltree. 
Porra Yvains par reison dire, 
Se la soe partie est pire, 
Que cil li ait fet let ne honte 
Qui antre ses amis le conte, 
N'ainz ne l'apela par son non 
Se ami et conpaignon non ? 
Ou s'il avient par aventure 
Qu'il li ait fet nule leidure 
Ou de que que soit le sormaint, 
Avra il droit se il se plaint ? 
Nenil, qu'il ne savra de cui. 
Antresloignié se sont andui 
Por ce qu'il ne s'antreconoissent. 
A l'asanbler lor lances froissent, 
Qui grosses erent et de fresne. 
Li uns l'autre de rien n'aresne, 
Car s'il entrareisnié se fussent, 
Autre asanblee feite eüssent. 
Ja n'eüssent a l'asanblee 
Feru de lance ne d'espee. 
Entrebeisier et acoler 
S'alassent einz que afoler ; 
Qu'il s'antrafolent et mehaingnent. 
Les espees rien n'i gaaingnent 
Ne li hiaume ne li escu, 
Qui anbarré sont et fandu ; 
Et des espees li tranchant 
Esgrunent et vont rebouchant. 
Car il se donent si granz flaz 
Des tranchanz, non mie des plaz, 
Et des pons redonent tex cos 
Sor les nasex et sor les dos 
Et sor les fronz et sor les joes 
Que totes sont perses et bloes, 
La ou li sans quace desoz. 
Et les haubers ont si deroz 
Et les escuz si depeciez 
N'i a celui ne soit bleciez. 
Et tant se painnent et travaillent 
A po qu'alainnes ne lor faillent. 
Si se conbatent une chaude 
Que jagonce ne esmeraude 
N'ot sor lor hiaumes atachiee 
Ne soit molue et arachiee ; 
Car des pons si granz cos se donent 
Sor les hiaumes que tuit s'estonent 
Et par po qu'il ne s'escervelent. 
Li oel des chiés lor estancelent, 
Qu'il ont les poinz quarrez et gros, 
Et forz les ners, et durs les os, 
Si se donent males groigniees 
A ce qu'il tienent anpoigniees 
Les espees, qui grant aïe 
Lor font quant il fierent a hie. 
Quant grant piece se sont lassé 
Tant que li hiaume sont quassé 
Et li escu fandu et fret, 
Un po se sont arrieres tret, 
Si lessent reposer lor vainnes 
Et si repranent lor alainnes. 
Mes n'i font mie grant demore, 
Einz cort li uns a l'autre sore 
Plus fieremant qu'ainz mes ne firent, 
Et tuit dïent que mes ne virent 
.II. chevaliers plus corageus : 
« Ne se conbatent mie a geus, 
Einz le font asez trop a certes. 
Les merites et les desertes 
Ne lor an seront ja rendues. » 
Ces paroles ont entandues 
Li dui ami qui s'antrafolent, 
Et s'antendent que il parolent 
Des deus serors antracorder, 
Mes la pes n'i pueent trover 
Devers l'ainznee an nule guise. 
Et la mainsnee s'estoit mise 
Sor ce que li rois an diroit, 
Que ja rien n'en contrediroit. 
Mes l'ainznee estoit si anrievre 
Que nes la reïne Ganievre 
Et cil qui savoient lor lois 
Et li chevalier et li rois 
Devers la mainsnee se tienent. 
Et tuit le roi proier an vienent 
Que, mau gré l'ainznee seror, 
Doint de la terre a la menor 
La tierce partie ou la quarte 
Et les .ii. chevaliers departe, 
Que mout sont de grant vaselage 
Et trop i avroit grant domage 
Se li uns d'ax l'autre afoloit 
Ne point de s'enor li toloit. 
Et li rois dit que de la pes 
Ne s'antremetra il ja mes, 
Que l'ainznee suer n'en a cure, 
Tant par est male criature. 
Totes ces paroles oïrent 
Li dui, qui des cors s'antranpirent 
Si qu'a toz vient a grant mervoille ; 
Et la bataille est si paroille 
Que l'en ne set par nul avis 
Qui n a le mialz ne qui le pis. 
Mes li dui, qui si se conbatent 
Que par martire enor achatent, 
Se mervoillent et esbaïssent, 
Que si par igal s'anvaïssent 
Qu'a grant mervoille a chascun vient 
Qui cil est qui se contretient 
Ancontre lui si fieremant. 
Tant se conbatent longuemant 
Que li jorz vers la nuit se tret ; 
Ne il n'i a celui qui n'et 
Le braz las et le cors doillant. 
Et li sanc tuit chaut et boillant 
Par mainz leus fors des cors lor bolent, 
Qui par desoz les haubers colent ; 
N'il n'est mervoille s'il se vuelent 
Reposer, car formant se duelent. 
Lors se reposent anbedui, 
Et puis panse chascuns por lui 
C'or a il son paroil trové 
Comant qu'il li ait demoré. 
Longuemant andui se reposent, 
Que rasanbler as armes n'osent. 
N'ont plus de la bataille cure, 
Que por la nuit qui vient oscure 
Que por ce que mout s'antredotent. 
Ces .ii. choses an.ii. les botent 
Et semonent qu'an pes s'estoisent ; 
Mes einçois que del chanp s'an voisent, 
Se seront bien antracointié, 
S'avra entr'ax joie et pitié. 
Messire Yvains parla einçois, 
Qui mout estoit preuz et cortois ; 
Mes au parler nel reconut 
Ses boens amis, et ce li nut 
Qu'il avoit la parole basse 
Et la voiz roe et foible et quasse, 
Que toz li sans li fu meüz 
Des cos qu'il avoit receüz. 
« Sire, fet il, la nuiz aproche ; 
Ja, ce cuit, blasme ne reproche 
N'en avroiz se l'en nos depart. 
Mes tant di de la moie part 
Que mout vos dot et mout vos pris, 
N'onques en ma vie n'enpris 
Bataille don tant me dousisse 
Ne chevalier que je vousisse 
Tant veoir ne tant acointier. 
A mervoillesvos puis prisier, 
Que vaincuz me cuidai veoir. 
Bien savez vos cos aseoir 
Et bien les savez anploier. 
Einz tant ne sot de cos paier 
Chevaliers que je coneüsse ; 
Ja, mon vuel, tant n'an receüsse 
Con vos m'an avez hui presté. 
Tot m'ont vostre cop antesté. 
- Par foi, fet messire Gauvains, 
N'iestes si estonez ne vains 
Que je autant ou plus ne soie ; 
Et se je vos reconoissoie, 
Espoir ne me greveroit rien. 
Se je vos ai presté del mien, 
Bien m'en avez randu le conte, 
Et del chetel et de la monte, 
Que larges estiez del rendre 
Plus que je n'estoie del prendre. 
Mes comant que la chose praingne, 
Quant vos plest que je vos apraingne 
Par quel non je sui apelez, 
Ja mes nons ne vos iert celez : 
Gauvains ai non, filz au roi Lot. » 
Quant Yvains ceste novele ot, 
Si s'esbaïst et espert toz. 
Par mautalant et par corroz, 
Flati a la terre s'espee, 
Qui tote estoit ansanglantee, 
Et son escu tot depecié ; 
Si descent del cheval a pié 
Et dit : « Ha, las ! Quel mescheance ! 
Par trop leide mesconoissance 
Ceste bataille feite avomes, 
Qu'antreconeü ne nos somes ; 
Que ja, se je vos coneüsse, 
A vos conbatuz ne me fusse, 
Einz me clamasse a recreant 
Devant le cop, ce vos creant. 
- Comant ? fet messire Gauvains. 
Qui estes vos ? - Je sui Yvains, 
Que plus vos aim c'ome del monde, 
Tant com il dure a le reonde ; 
Que vos m'avez amé toz jorz 
Et enoré an totes corz. 
Mes je vos voel de cest afeire 
Tel amande et tel enor feire 
C'outreemant vaincuz m'otroi. 
- Ice feriez vos por moi ? 
Fet messire Gauvains li douz. 
Certes, mout seroie or estouz 
Se ge ceste amande an prenoie. 
Ja ceste enors ne sera moie, 
Einz iert vostre, je la vos les. 
- Ha ! Biax sire, nel dites mes, 
Que ce ne porroit avenir ; 
Je ne me puis mes sostenir, 
Si sui atainz et sormenez. 
- Certes, de neant vos penez, 
Fet ses amis et ses conpainz. 
Mes je sui vaincuz et atainz, 
Ne je n'en di rien por losange, 
Qu'il n'a el monde si estrange 
Que je autretant n'an deïsse, 
Einçois que plus des cos sofrisse. » 
Einsi parlant sont descendu ; 
S'a li uns a l'autre tandu 
Les braz au col, si s'antrebeisent, 
Ne por ce mie ne se teisent 
Que chascuns oltrez ne se claint. 
La tançons onques ne remaint 
Tant que li rois et li baron 
Vienent corrant tot anviron ; 
Ses voient antreconjoïr 
Et mout desirrent a oïr 
Que ce puet estre et qui cil sont 
Qui si grant joie s'antrefont. 
« Seignor, fet li rois, dites nos 
Qui a si tost mis antre vos 
Ceste amistié et ceste acorde, 
Que tel haïne et tel descorde 
I ai hui tote jor veüe. 
- Sire, ja ne vos iert teüe, 
Fet messire Gauvains, ses niés, 
La mescheance et li meschiés 
Don ceste bataille a esté. 
Des que or estes aresté 
Por l'oïr et por le savoir, 
Bien iert qui vos an dira voir. 
Je, qui Gauvains vostre niés sui, 
Mon conpaignon ne reconui, 
Monseignor Yvain, qui est ci, 
Tant que il, la soe merci, 
Si con Deu plot, mon non enquist. 
Li uns son non a l'autre dist ; 
Lors si nos antreconeümes 
Quant bien antrebatu nos fumes. 
Bien nos somes antrebatu, 
Et se nos fussiens conbatu 
Encore .i. po plus longuemant, 
Il m'en alast trop malemant, 
Que, par mon chief, il m'eüst mort 
Par sa proesce et par le tort 
Celi qui m'avoit el chanp mis. 
Mes mialz voel je que mes amis 
M'ait oltré d'armes que tué. » 
Lors a trestot le san mué 
Messire Yvains, et si li dit : 
« Biax sire chiers, se Dex m'aït, 
Trop avez grant tort de ce dire ; 
Mes bien sache li rois, mes sire, 
Que je sui de ceste bataille 
Oltrez et recreanz sanz faille. 
- Mes ge. - Mes ge » fet cil et cil. 
Tant sont andui franc et gentil 
Que la victoire et la querone 
Li uns a l'autre otroie et done ; 
Ne cist ne cil ne la vialt prendre, 
Einz fet chascuns par force entendre 
Au roi et a totes ses genz 
Qu'il est oltrez et recreanz. 
Mes li rois la tançon depiece, 
Quant oïz les ot une piece ; 
Et li oïrs mout li pleisoit 
Et ce avoec que il veoit 
Qu'il s'estoient entracolé, 
S'avoit li uns l'autre afolé 
Mout leidemant an plusors leus. 
« Seignor, fet il, antre vos deus 
A grant amor, bien le mostrez 
Quant chascuns dit qu'il est oltrez. 
Mes or vos an metez sor moi 
Et jes acorderai, ce croi, 
Si bien qu'a voz enors sera 
Et toz siegles m'an loera. » 
Lors ont andui acreanté 
Qu'il an feront sa volanté 
Tot ensi com il le dira. 
Et li rois dit qu'il partira 
A bien et a foi la querele. 
« Ou est, fet il, la dameisele 
Qui sa seror a fors botee 
De sa terre et deseritee 
Par force et par male merci ? 
- Sire, fet ele, je sui ci. 
- La estes vos ? Venez donc ça. 
Je le savoie bien, pieç'a, 
Que vos la deseriteiez. 
Ses droiz ne sera plus noiez, 
Que coneü m'avez le voir. 
La soe part par estovoir 
Vos covient tote clamer quite. 
- Ha ! sire rois, se je ai dite 
Une response nice et fole, 
Volez m'an vos prendrea parole ? 
Por Deu, sire, ne me grevez ! 
Vos estes rois, si vosdevez 
De tort garder et de mesprendre. 
- Por ce, fet li rois, voel je rendre 
A vostre seror sa droiture, 
C'onques de tort feire n'oi cure. 
Et vos avez bien antendu 
Qu'an ma merci se sont randu 
Vostres chevaliers et li suens ; 
Ne dirai mie toz voz buens, 
Que vostre torz est bien seüz. 
Chascuns dit qu'il est chanpcheüz, 
Tant vialt li uns l'autre enorer. 
A ce n'ai ge que demorer 
Des que la chose est sor moi mise : 
Ou vos feroiz a ma devise 
Tot quanque ge deviserai 
Sanz feire tort, ou ge dirai 
Que mes niés est d'armes conquis. 
Lors si vaudra a vostre oés pis ; 
Mes jel di or contre mon cuer. » 
Il ne le deïst a nul fuer, 
Mes il le dit por essaier 
S'il la porroit tant esmaier 
Qu'ele randist a sa seror 
Son heritage, par peor, 
Qu'il s'est aparceüz mout bien 
Que ele ne l'en randist rien, 
Por quanque dire li seüst, 
Se force ou crieme n'i eüst. 
Por ceque ele dote et crient, 
Li dit : « Biax sire, or me covient 
Que je face vostre talant, 
Mes mout en ai le cuer dolant, 
Que jel ferai que qu'il me griet ; 
S'avra ma suer ce que li siet 
De la part de mon heritage ; 
Vostre cors li doing en ostage 
Por ce que plus seüre an soit. 
- Revestez l'an tot or endroit, 
Fet li rois, et ele deveingne 
Vostre fame, et de vos la teingne ; 
Si l'amez come vostre fame, 
Et ele vos come sa dame 
Et come sa seror germainne. » 
Li rois einsi la chose mainne 
Tant que de sa terre est seisie 
La pucele, qui l'en mercie. 
Et li rois dit a son neveu, 
Au chevalier vaillant et preu, 
Que les armes oster se lest, 
Et messire Yvains, se lui plest, 
Se relest les soes tolir, 
Car bien s'an pueent mes sofrir. 
Lors sont desarmé li vasal ; 
Si s'antrebeisent par igal. 
Et queque il s'antrebeisoient, 
Le lyon corrant venir voient, 
Qui son seignor querant aloit. 
Tot maintenant que il le voit, 
Si comance grant joie a feire. 
Lors veïssiez genz arriers treire ; 
Trestoz li plus hardiz s'an fuit. 
« Estez, fet messire Yvains, tuit. 
Por coi fuiez ? Nus ne vos chace ; 
Ne doutez ja que mal vos face 
Li lyeons que venir veez. 
De ce, s'il vos plest, me creez, 
Qu'il est a moi et je a lui ; 
Si somes conpaignon andui. » 
Lors sorent trestuit cil de voir, 
Qui orent oï mantevoir 
Les aventures au lyeon, 
De lui et de son conpaignon, 
C'onques ne fu autres que cist 
Qui le felon jaiant ocist. 
Et messire Gauvains li dist : 
« Sire conpainz, se Dex m'aïst, 
Mout m'avez bien avileni. 
Malveisemant vos ai meri 
Le servise que me feïstes, 
Del jaiant que vos oceïstes 
Por mes neveuz et por ma niece. 
Mout ai pansé a vos grant piece, 
Mes apanser ne me savoie 
N'onques oï parler n'avoie 
De chevalier que je seüsse 
An terre ou je esté eüsse 
Qui li Chevaliers au lyeon 
Fust apelez an sorenon. » 
Desarmé sont ensi parlant, 
Et li lyeons ne vint pas lant 
Vers son seignor, la ou il sist. 
Quant devant lui vint, si li fist 
Grant joie, come beste mue. 
En anfermerie ou an mue 
Les an covient an.ii. mener, 
Car a lor plaies resener 
Ont mestier de mire et d'antret. 
Devant lui mener les an fet 
Li rois, qui mout chiers les avoit. 
.I. fisicien qui savoit 
De mirgie plus que nus hom 
Fist mander rois Artus adon. 
Et cil del garir se pena 
Tant que lor plaies lor sena 
Au mialz et au plus tost qu'il pot. 
Qant anbedeus gariz les ot, 
Messire Yvains, qui sanz retor 
Avoit son cuer mis en amor, 
Vit bien que durer n'i porroit 
Et por amor an fin morroit 
Se sa dame n'avoit merci 
De lui, qui se moroit ensi. 
Et panse qu'il se partiroit 
Toz seus de cort et si iroit 
A sa fontainne guerroier ; 
Et s'i feroit tant foudroier 
Et tant vanter et tant plovoir 
Que par force et par estovoir 
Li covanroit feire a lui pes 
Ou il ne fineroit ja mes 
De la fontainne tormanter 
Et de plovoir et de vanter. 
Maintenant que messire Yvains 
Santi qu'il fu gariz et sains, 
Si s'an parti, que nus nel sot ; 
Mes son lyeon avoec lui ot, 
Qui onques en tote sa vie 
Ne volt lessier sa conpaignie. 
Puis errerent tant que il virent 
La fontainne, et plovoir i firent. 
Ne cuidiez pas que je vos mante, 
Que si fu fiere la tormante 
Que nus n'an conteroit le disme, 
Qu'il sanbloit que jusqu'an abisme 
Deüst fondre la forez tote. 
La dame de son chastel dote 
Que il ne fonde toz ansanble ; 
Li mur croslent et la torz tranble, 
Si que par po qu'ele ne verse. 
Mialz volsist estre pris an Perse 
Li plus hardiz, antre les Turs, 
Que leanz estre antre les murs. 
Tel peor ont que il maudïent 
Lor ancessors, et trestuit dïent : 
« Maleoiz soit li premiers hom 
Qui fist an cest païs meison 
Et cil qui cest chastel fonderent ! 
Qu'an tot le monde ne troverent 
Leu que l'an doie tant haïr, 
C'uns seus hom le puet envaïr 
Et tormanter et traveillier. » 
« De ceste chose conseillier 
Vos covient, dame, fet Lunete. 
Ne troveroiz qui s'antremete 
De vos eidier a cest besoing 
Se l'en nel va querre mout loing. 
Ja mes voir ne reposerons 
An cest chastel, ne n'oserons 
Les murs ne la porte passer. 
Qui avroit toz fez amasser 
Voz chevaliers por cest afeire, 
Ne s'an oseroit avant treire 
Toz li miaudres, bien bienle savez. 
S'est or ensi que vos n'avez 
Qui desfande vostre fontainne, 
Si sanbleroiz fole et vilainne ; 
Mout bele enor i avroiz ja 
Quant sanz bataille s'an ira 
Cil qui si vos a asaillie. 
Certes, vos estes malbaillie 
S'autremant de vos ne pansez. 
- Tu, fet la dame, qui tant sez, 
Me di comant j'en panserai, 
Et ge an toz leus le ferai. 
- Dame, certes, se je savoie, 
Volantiers vos conseilleroie ; 
Mes vos avriez grant mestier 
De plus resnable conseillier. 
Por ce, si ne m'an os mesler, 
Et le plovoir et le vanter 
Avoec les autres sofferré 
Tant, se Deu plest, que je verré 
En vostre cort aucun preudome 
Qui prendra le fes et la some 
De ceste bataille sor lui. 
Mes je ne cuit que ce soit hui, 
Si vaudra pis a oés vostre oés. » 
Et la dame li respont lués : 
« Dameisele, car parlez d'el ! 
Car il n'a gent an mon ostel 
An cui ge aie nule atandue 
Queja par aus soit desfandue 
La fontainne ne li perrons. 
Mes, se Deu plest, or i verrons 
Vostre consoil et vostre san, 
Qu'au besoing, toz jorz le dit an, 
Doit an son ami esprover. 
- Dame, qui cuideroit trover 
Celui qui le jaiant ocist 
Et les .iii. chevaliers conquist, 
Il le feroit boen aler querre. 
Mes tant com il avra la guerre 
Et l'ire et le mal vers sa dame, 
N'a en cest mont home ne fame 
Cui il suiest, mien esciant, 
Tant que il li jurt et fiant 
Qu'il fera tote sa puissance 
De racorder la mescheance 
Que sa dame a si grant a lui 
Qu'il an muert de duel et d'enui. » 
Et la dame dit : « Je sui preste, 
Einz que vos entroiz an la queste, 
Que je vos plevisse ma foi ; 
Et jurerai, s'il vient a moi, 
Que je, sanz guile et sanz feintise, 
Li ferai tot a sa devise 
Sa pes, se je feire la puis. » 
Et Lunete li redit puis : 
« Dame, de ce ne dot ge rien 
Que vos ne li puissiez mout bien 
Sa pes feire, se il vos siet ; 
Mes del seiremant ne vos griet, 
Que je le panrai tote voie 
Einz que je me mete a la voie. 
- Ce, fet la dame, ne me poise. » 
Lunete, qui mout fu cortoise, 
Li fist isnelemant fors traire 
.I. mout precieus saintuaire ; 
Et la dame a genolz s'est mise. 
Au geu de la verté l'a prise 
Lunete, mout cortoisemant. 
A l'eschevir del seiremant, 
Rien de son preu n'i oblia 
Cele qui eschevi li a. 
« Dame, fet ele, hauciez la main ! 
Je ne voel pas qu'aprés demain 
M'an metoiz sus ne ce ne quoi, 
Que vos n'an feites rien por moi. 
Por vos meïsmes le feroiz ! 
Se il vos plest, si jureroiz 
Por le Chevalier au lyeon 
Que vos, en boene antencion, 
Vos peneroiz tant qu'il savra 
Que le boen cuer sa dame avra 
Tot autresi com il ot onques. » 
La main destre leva adonques 
La dame et dit : « Trestot einsi 
Con tu l'as dit, et je le di, 
Que, si m'aïst Dex et li sainz, 
Que ja mes cuers ne sera fainz 
Que je tot mon pooir n'en face. 
L'amor li randrai et la grace 
Que il sialt a sa dame avoir, 
Puis que j'en ai force et pooir. » 
Or a bien Lunete esploité ; 
De rien n'avoit tel covoitié 
Come de ce qu'ele avoit fet. 
Et l'en li avoit ja fors tret 
.I. palefroi soef anblant. 
A bele chiere, a lié sanblant, 
Monte Lunete ; si s'an va, 
Tant que delez le pin trova 
Celui qu'ele ne cuidoit pas 
Trover a si petit de pas, 
Einz cuidoit qu'il li covenist 
Mout querre einçois qu'a lui venist. 
Par le lyeon l'a coneü 
Tantost com ele l'a veü ; 
Si vint vers lui grant aleüre 
Et descent a la terre dure. 
Et messire Yvains la conut 
De si loing com il l'aparçut ; 
Si la salue, et ele lui. 
Et dit : « Sire, mout liee sui 
Quant je vos ai trové si pres. » 
Et messire Yvains dit aprés : 
« Comant ? Queriez me vos donques ? 
- Oïl, voir, et si ne fui onques 
Si liee des que je fui nee, 
Que j'ai ma dame a ce menee 
Que tot ausi com ele siaut, 
S'ele parjurer ne se viaut, 
Iert vostre dame et vos ses sire ; 
Por verité le vos puis dire. » 
Messire Yvains formant s'esjot 
De la mervoille, que il ot 
Ce qu'il ja ne cuidoit oïr. 
Ne puet pas asez conjoïr, 
Les ialz beisa et puis le vis * 
Celi que ce li a porquis, *
Et dit : « Certes, ma dolce amie, 
Ce ne vos porroie je mie 
Guerredoner, en nule guise. 
A vos feire enor et servise 
Criem que pooirs ou tans me faille. 
- Sire, fet ele, or ne vos chaille, 
Ne ja n'en soiez an espans, 
Qu'assez avroiz pooir et tans 
A feire bien moi et autrui. 
Se je ai fet ce que je dui, 
Si m'an doit an tel gré savoir 
Con celi qui autrui avoir 
Anprunte, et puis si le repaie. 
N'encor ne cuit que je vos aie 
Randu ce que je vos devoie. 
- Si avez fet, se Dex me voie, 
A plus de .v. .c. mile droiz ! 
Or en irons tost qu'il est droiz. 
Et avez li vos dit de moi 
Qui je sui ? - Naie, par ma foi, 
Ne ne set comant avez non, 
Se Chevaliers au lyeon non. » 
Ensi s'an vont parlant adés, 
Et li lyeons toz jorz aprés, 
Tant qu'au chastel vindrent tuit troi. 
Einz ne distrent ne ce ne quoi 
Es rues, n'a home n'a fame, 
Tant qu'il vindrent devant la dame. 
Et la dame mout s'esjoï 
Tantost con la novele oï 
De sa pucele qui venoit 
Et de ce que ele amenoit 
Le lyeon et le chevalier 
Qu'ele voloit mout acointier 
Et mout conoistre et mout veoir. 
A ses piez s'est lessiez cheoir 
Messire Yvains, trestoz armez. 
Et Lunete, qui fu delez, 
Li dit : « Dame, relevez l'an, 
Et metez force et poinne et san 
A la pes querre et au pardon, 
Que nus ne li puet, se vos non, 
En tot le monde porchacier. » 
Lors l'a fet la dame drecier 
Et dit : « Mes pooirs est toz suens. 
Sa volenté feire et ses buens 
Voldroie mout que je poïsse. 
- Certes, dame, ja nel deïsse, 
Fet Lunete, s'il ne fust voirs. 
Toz an est vostres li pooirs 
Assez plus que dit ne vos ai. 
Mes des or mes, le vos dirai, 
La verité, si la savroiz : 
Einz n'eüstes ne ja n'avroiz 
Si boen ami come cestui. 
Dex, qui vialt qu'antre vos et lui 
Ait boene pes et boene amor, 
Tel qui ja ne faille a nul jor, 
Le m'a hui fet si pres trover. 
Ja a la verité prover 
N'i covient autre rescondire. 
Dame, pardonez li vostre ire, 
Que il n'a dame autre que vos : 
C'est messire Yvains, vostre espos. » 
A cest mot la dame tressaut 
Et dit : « Se Damedex me saut, 
Bien m'as or au hoquerel prise ! 
Celui qui ne m'ainme ne prise 
Me feras amer mau gré mien. 
Or as tu esploitié mout bien ! 
Or m'as tu mout an gré servie ! 
Mialz volsisse tote ma vie 
Vanz et orages endurer ! 
Et s'il ne fust de parjurer 
Trop leide chose et trop vilainne, 
Ja mes a moi, por nule painne, 
Pes ne acorde ne trovast. 
Toz jorz mes el cors me covast, 
Si con li feus cove an la cendre, 
Ce don ge ne voel ore aprendre 
Ne ne me chaut del recorder, 
Des qu'a lui m'estuet acorder. » 
Messire Yvains ot et antant 
Que ses afeires si bien prant 
Qu'il avra sa pes et s'acorde, 
Et dist : « Dame, misericorde 
Doit an de pecheor avoir. 
Conparé ai mon nonsavoir, 
Et je le voel bien conparer. 
Folie me fist demorer, 
Si m'an rant corpable et forfet ; 
Et mout grant hardemant ai fet 
Qant devant vos osai venir. 
Mes s'or me volez retenir, 
Ja mes ne vos forferai rien. 
- Certes, fet ele, je voel bien, 
Por ce que parjure seroie 
Se tot mon pooir n'en feisoie, 
La pes feire antre vos et moi. 
S'il vos plest, je la vos otroi. 
- Dame, fet il, .v. .c. merciz ! 
Et si m'aïst Sainz Esperiz, 
Que Dex an cest siegle mortel 
Ne me feïst pas si lié d'el ! » 
Or a messire Yvains sa pes, 
Et poez croire c'onques mes 
Ne fu de nule rien si liez, 
Comant qu'il ait esté iriez. 
Mout an est a boen chief venuz, 
Qu'il est amez et chier tenuz 
De sa dame, et ele de lui. 
Ne li sovient or de nelui, 
Que par la joie l'antroblie 
Que il a de sa dolce amie. 
Et Lunete rest mout a eise : 
Ne li faut chose qui li pleise, 
Des qu'ele a fet la pes sanz fin 
De monseignor Yvain le fin 
Et de s'amie chiere et fine. 
Del Chevalier au lyeon fine 
Crestiens son romans ensi ; 
N'onques plus conter n'en oï 
Ne ja plus n'en orroiz conter 
S'an n'i vialt mançonge ajoster. 

Explycit li Chevaliers au lyeon. 
Cil qui l'escrist Guioz a non ; 
Devant Nostre Dame del Val 
Est ses ostex tot a estal. 
