Qui parole au Roi Pescheor,
Mais molt se tient a pecheor
Quant du Graal ne puet savoir
La verité; mais par savoir
Demande al roi molt dolcement,
Si li prie hastievement
Del Graal que il porter voit
Ou va ne qui-on en servoit
Et de la Lance por coi saine
Li die, et si ne li soit paine.
Li rois li respont sanz dangier:
«Amis, fait il, aprés mengier
Porrez vous tel novele oïr
Qui molt vous fera resjoïr,
Mais du Graal ne di je point
Ne de la Lance qu’en cest point
En doiez savoir le secré :
N’avez pas bien servi a gré
Celui par cui vous le sarois,
Dusque a che que tant fait arois
Que li osque de ceste espee,
Qui samble estre a cysel colpee,
Soit par vos mains soldee et jointe;
Et sachiez, tant vous en acointe,
Que je ne sai en cest mont home
Qui ja en puist savoir la some
Se vous non, mais bien vous gardez
Que par pechié ne le perdez,
Et se vous manez en pechié
Por coi aiez Dieu correchié,
Confessez vous et repentez
Et de pechié vous departez
Et faites vraie penitance;
Et sachiez bien tot sanz doutance
Que, se cha poez revenir,
Assez tost porroit avenir
Que l’osque porriez asalder,
Et lors si porriez demander
Et del Graal et de la Lance,
Et sachiez bien tout affiance
Qu’adont savrez la verté fine,
Les secrez et l’oevre devine. »
Perchevaus sozpire et s’apense
Par quel pechié, par quel desfense
Que il ne set du Graal l’oevre,
Mais li rois plus ne l’en descoevre
Fors que tant que il bien savoit
Que li pechiés molt li grevoit
De sa mere qui chaï morte
Al pié del pont devant la porte
Quant il de li se desevra,
Et dist devant ce qu’il avra
Cel pechié et autre amendé
Ne li seront tot li secré
Del Graal dit et descovert.
Lors ont quatre serjant overt
L’uis d’une chambre, si porterent
Le roi couchier; li autre osterent
Le table et che qu’a oster fu;
Un lit ont fait dalez le fu,
Molt riche, molt bel et molt gent,
Desor un chaalit d’argent;
Molt sont li drap et riche et chier.
Perchevaus est alez couchier.
Quant couchiez fu, cil sont espars
Qui colchié sont en pluisors pars,
Qu’assez i ot sales et loges.
A mie nuit unes orloges
Sonent si cler et si tres haut
Que Perchevaus toz en tresaut
Qui un poi estoit endormis;
Son chief a un poi avant mis,
Si vit une si grant clarté
Qu’en tot le plus bel jor d’esté
Ne fait mie si cler as chans.
Lors a oï uns si dols chans
Que ce li samble gloire fine;
Molt li poise que si tost fine
Li chans qui tant fu presscieus
Et biaus et dols et glorieus
De Deu et de sa mere dolce.
Perchevaus jus son chief recolce,
Si a entendue une vois
Qui li dist en haut par trois fois :
« Perchevaus, a toi sui tramis,
Va t’ent demain, biaus dols amis,
Le manoir querre ou tu fus nez,
Et vostre seror assenez
Qui est en main d’estrange gent,
Mais molt le servent bel et gent.
ADieu te comant, je m’en vois. »
A tant se departi la vois,
Et Perchevaus pensieus remaint
Qui encore avra travail maint
Ainz que le Graal mais revoie.
Tart li est que soit mis a voie,
Car il n’a cure de lui faindre
Tant que du Graal puist ataindre
L’aventure de chief en chief.
A tant recolche jus le chief,
Endormis est al chief de pose:
Desi al jor dort et repose.
Quant il fu jors si s’esveilla,
Mais durement se merveilla
Qu’il ne voit sale ne maison,
Mais desoz un flori buisson
Se trove, en un des plus biaus pres.
N’est nus hom tant de sens temprés
Qui le biauté vous devisast
Del pré, ja tant ne l’avisast;
Une riviere cort par mi,
Mais onques par l’ame de mi
N’oimes parler d’ausi bele.
Perchevaus son frain et sa sele
Voit mise, forment s’en merveille;
Il meïsmes tant se traveille
Qu’il est armez et puis monta.
A soi meïsmes raconta:
« Coment? fait il ; ce que puet estre?
Ainc mais a nul home terrestre
N’avint, ce croi, ce qu’il m’avint.
Je fui ersoir, bien m’en sovint,
Hebergiez par le Salveor
Chiés le riche Roi Pescheor,
Et vi le Graal et la Lance
Qui onques de sainier n’estanche
Et si n’i a vainne ne jointe,
Et l’espee que j’ai ajointe
Fors l’osque qui est a sauder,
De tant i a a amender.
Or me sui trovez toz seus chi.
Biaus sire Dieus, par vo merchi,
Car m’asenez a droite voie
Ou le manoir ma mere voie. »
Perchevaus faisant sa proiere
Vait chevalchant par le riviere
Par mi le pré qui tant ert biaus.
Un clos de mur fait a crestiaus
Vit devant lui, molt se merveille;
La color del mur fu vermeille
L’une moitiez et l’autre blanche.
Quant Perchevaus vit la samblanche
Del mur qui estoit mi partis,
Bien dist, ains qu’il s’en soit partis,
Sara, s’il puet, quels gens il a
Laiens; et tant entour ala
Que il a trové une porte,
Et che Percheval reconforte
Qu’il cuide bien entrer laiens.
Mais de l’entrer est il noiens,
Car la porte a trovee ferme.
Lors hurte et dist c’on li desferme
La porte, mais nus ne dist mot;
Et neporquant la dedens ot
Une molt grant joie mener;
Mainte estive i oï soner,
Orguenes et harpes et vieles :
Tant sont les melodies beles
Et tant dolces que Perchevaus
A oublié trestoz les maus
Qu’il ot eüs puis que fu nes.
A tant rehuce : « Cha venez,
Ovrez la porte, laissiez moi,
Laiens veoir vostre esbanoi. »
Mais nus ne li respont de rien.
« Par foi, fait il, or voi je bien
Que mon huchier ont en despit. »
Maintenant sans point de respit
Trait le brant d’acier que il porte,
Del pomel feri a la porte,
Mais al tierc cop que il i done
Si durement esclistre et tone
Qu’il samble que li siecles fine;
L’espee qui fu d’acier fine
Li brise en deus pieces par mi.
Perchevaus forment se grami
Quant voit s’espee en deus brisiee
Qui molt estoit bone et prisiee :
A terre en gisoit une piece.
A tant es vous al chief de pieche
A la porte un home venu
Blanc come noif et tot quenu;
Le guichet a un poi overt,
Percheval vit de fer covert,
Si li dist : « Vassal, que volés
Qui si huchiez et apelez
Et a no porte avez hurté?
Grans pechiez vous a enorté
Qui a no porte avez huchié;
Maint anui vous a porchachié
Anemis qui ce vous fist faire.
Vos brans a mestier de refaire,
Car je le voi brisié par mi;
Set ans entirs et un demi
En avez alongié vo paine
De veoir la Lance qui saine;
Ne del Graal sachiez de voir
Ne porrez les secrez savoir
Devant que tant averez fait
Que tout pechié et tot mesfait
Vous esteront tout pardoné
Et par confession lavé
Avec la bone repentanche
Et avec faire penitanche,
Dont serez quites de toz maus.
– Ha! biaus sire, fait Perchevaus,
Ovrez vostre guichet arriere,
Je voi une si grant lumiere
Laiens luire dedens cel estre
Que molt i fait glorieus estre,
Car chascun voi de joie rire. »
Li preudom li respont sanz ire:
« Vassal, fait il, plus n’en verrez
Devant che que cha revenrez,
Mais tres bien porroit avenir,
Se vous cha poez revenir,
Que nostre joie verrez toute,
Et du Graal sanz nule doute
Sarez la verité certaine
Et de la Lance por coi saine,
Dont tant avez eù travaus.
— Ha! dols sire, fait Perchevaus,
Or me dites se ja m’espee
Sera refaite ne soldee. »
Li preudom li respont : « Oil.
Cil qui le fist set le peril
Par coi ele est brisie et fraite;
Portez li, si sera refaite :
Nus autres n’en venroit a chief. »
Li preudom li dist de rechief :
«Atent un poi, iluec estoi
Et je revenrai tost a toi
Tel chose te donrai par tans
Dont mieus t’ert, n’en soies doutans,
Car j’ai de toi molt grant pité. »
Dont s’en va, n’a pas aresté,
Mais molt tost revint a le porte
Et avec lui un brief aporte
Petit, roont, tot a compas.
Il samble bien qu’en es le pas
En eüst liute esté la letre,
Mais qui s’en volsist entremetre
Del lire, et en sosfrist ahan
Que d’ui en cest jor en un an,
N’aroit il pas contruit le brief,
Et si en sont li mot molt brief.
Li preudom vint que plus n’atent
Et a Percheval le brief tent.
« Vassal, dist il, soiez toz fis
Que ja ne serez desconfis
Par anemi ne decheüs,
Ne nus hom, tant soit desceüs
Ne fors du sens, s’il a le brief
Estendu par desor son chief,
Que tantost ne soit en son sens;
Mais gardez que par nul assens
Ne soit portez en liu malvais.
Vassal, tu ne sez ou tu vais;
Tu vas querant chose tant sainte
Que ja par home n’iert atainte
S’il n’est justes de toz pechiez,
Et tu en es molt entechiez.
Si te dirai en bone foi
Que s’en toi avoit tant de foi
Come est uns petis grains de sel
Que tu porroies un et el
Savoir et faire tot sans force.
Mais li malvais de nient s’esforce
Qu’il quide a le joie celestre
Venir par la joie terrestre.
Ne por grant pris ne por proece,
Por hardement ne por richece,
Nenil! ce ne puet avenir
Qu’il puist a la gloire venir
Que nous arons al jugement.
Perchevaus tout apertement
A veù Paradis terrestre;
De cestui arons le celestre
La ou la gloire est si tres grans.
Bien doit estre chascuns en grans
De conquerre la joie fine
Qui tos tans dure et nient ne fine.
Va t’ent, tu n’en saras plus ore,
Mais aies le brief en memore
Que j’ai doné a toi, amis. »
A tant est el repairier mis.
Quant Perchevaus escouté ot
Ce que li preudom dit li ot,
En sa main tint le brief roont;
Une pieche deschire et ront
De sa cote a armer de soie.
Dist Perchevaus : « Ou que je soie
De chi partis, le penderai
A mon col, plus n’atenderai. »
Si come il dist fist erranment,
Puis a repris isnelement
Les pieces de sa bone espee;
Chascune a el fuerre boutee.
Le chief de son cheval retorne,
A tant s’en part, d’errer s’atorne
Par mi le pré grant aleüre,
Tant qu’il garde par aventure
Arriere lui, mais pas n’i voit
Le clos qu’orains veũ avoit;
Et si n’avoit pas une archie
Encore sa voie esploitie,
Si n’i voit rien fors terre plaine.
D’esrer molt durement se paine
Grant aleüre par le pree,
Tant que par devant la vespree
Issi fors de la praerie.
Terre plaine et gaaignerie
Vit trop bele et bel gaaignage:
D’une part sont li laborage
Et li vignoble et les rivieres
Et viles de pluisors manieres
Qui de gent estoient pueplees
Et de grans richeces mueblees.
Perchevaus molt s’en esmerveille :
« Par foi, fait il, je voi merveille
Dont je doi bien estre esbahis :
Hersoir quant ving en cest païs
Vi cest païs gaste et desert,
Or le voi de tout bien covert. »
Tout ensi Perchevaus devise :
Devant lui esgarde, si vise
Le chief d’une tor quernelee,
Deus cenz piez haute et cent fu lee;
Dalez un vivier est assise
El chief d’une haute falise;
Un baile de mur ot entour
Ou il ot mainte bele tour.
Dedens ot mainte bele sale,
Je quit que dusques en Tesale
N’avoit chastel mius compassé.
Soz le chastel al mien pensé
Avoit vile que si tres noble
N’avoit dusqu’en Constantinoble,
Mieus aesie ne plus bele.
Une riviere molt isnele
Coroit desoz, une navie
Portant que onques en ma vie
N’oi parler d’ausi gaillarde.
Perchevaus d’autre part regarde,
Vit un manoir dedens le lai,
Onques en romans ne en lai
N’oi parler de si plaissant.
Perchevaus voit un païsant
Qui blé senme en une couture,
Envers lui en vient a droiture,
Si li demande molt isnel
Qui sires est de cel chastel.
Li païsans li respont : « Sire,
Alez i, chascuns vous desire,
Molt feront tout de vous grant feste. »
A tant s’en va, plus ne s’areste.
Perchevaus le preudome laisse,
Et chascuns del chastel s’eslaisse
A faire joie quant le virent
Et tout a l’encontre li vinrent
A crois et a porcessions,
Et disoient en lor raisons:
« Sire, qui nous avez rendus
Les biens que aviens perdus,
Mais tant avez fait et ovré
Que par vous avons recovré
Les oevres et les praeries,
Les biens et les gaaigneries,
Et trestoz les biens temporaus! »
A grant joie fu Perchevaus
Menez el chastel hebergier.
Ne sambloient mie bregier
Cil qui por lui desarmer vinrent;
Molt sont lié cil qui i avinrent.
Quant desarmé l’ont bien et bel,
Roube vaire, cote et mantel
Li aporta une pucele
A vestir qui molt estoit bele,
Çainture et almosniere riche
Et fremail d’or dont il s’afiche
A riches pierres de vertu :
El roialme le roi Artu
N’avoit plus bel home remez
De lui, quant il fu atornez,
Ne qui tant fust hardis ne fors:
A tant ist d’une cambre fors
Une dame, mais ainc nature
Ne fist plus bele creature
Ne plus sage ne mius aprise.
Si con li contes le devise,
Gente ert de cors, simple de vis;
Se le biauté vous en devis
Ne vous anuit a escouter,
Car a droit le vous wel conter.
Grans est et cointe et jovenete,
Droite et bien faite, un poi crassete;
Espaulles, bras, costez a drois,
Les flans a le raison estrois,
Les rains largetes par delit
Por mius sosfrir le ju del lit,
Les bras lons et roons et plains,
Les dois lons et petites mains;
Mais de la biauté de son chief
Ne porroie venir a chief
A raconter, si con je quit:
Plus estoient luisant d’or quit
Li caveil, tant estoient sor
Ce sambloient estre fil d’or;
Le front ot plus blanc d’une nois.
Or ne vous samble mie anois
Se je vous en di verité,
Que toute le proprieté
Vous dirai, si con je sai mieus:
Brunes sorcis ot et vairs oeus,
Gros furent et simple et riant,
Et bouche vermeille friant,
Nez ot bien fait a sozhaidier;
Je ne puis savoir ne quidier
C’on peüst plus bele trover,
Car Nature, por esprover
Son sens, i mist son pooir tot;
La colour le vis, sanz redout,
Fu mil tans mius enluminee
Que rose en mai la matinee:
Li blans est mellés el vermeil
Si bien que toz m'en esmerveil;
Nature s’en esmerveilla
Qui a li former traveilla.
Voirs est, mie ne vous menton,
Mais dire puis de son menton
Que ce estoit toz li mieus fais
Qui ainc fust par dis ne par fais;
La gorge avoit bele et polie;
Molt me mellai de grant folie
Quant a li deviser empris;
Se j’avoie cent tans apris,
N’en diroie pas la moitié,
Se j’avoie tant esploitié.
Dire vous puis a bone estrine
Que la blanchor de sa proitrine
Puet bien totes autres outrer;
Bien fu faite por encontrer,
Car ele avoit les mameletes
Dures et un petit grossetes;
Et que vaut che, hom terriens
Ne vit onques plus bele riens.
Vestue fu de deus samis,
L’un vert et vermeil; si ot mis
Desus son chief un chapelet
Qui n’estoit mie de bonet,
Il estoit molt et buens et biaus,
Desus avoit deus lionciaus.
La pucele ot non Escolasse.
Or sachiez bien qu’en vain se lasse
Qui tot velt de li recorder,
Nus ne s’i saroit acorder
A sa biauté toute retraire;
Trop convenroit de paine traire.
Quant Perchevaus l’a conneüe,
Ausi tost come il l’ot veüe
Si vint vers li por salu rendre,
Mais ele ne valt tant atendre
Que il le saluast ançois,
Ainz le salue en bel françois,
Car assez en avoit apris.
« Sire, fait ele, qui em pris
Nous as remis et en richeche
Et jectez de si grant tristreche
Par ta valor, par ta bonté,
Dont nus ne puet la dignité
Avoir fors vous, ce est noiens,
Bien soiez vous venus çaiens;
Si serés vous, se jel puis faire. »
Perchevaus, qui de grant asfaire
Estoit, li rendi son salu.
« Dame, se je vous ai valu,
Dist Perchevaus, de nule rien,
Si m’ait Dieus, ce me plaist bien;
Mais je ne sai por coi ce soit,
Et neporquant, s’il vous plaisoit,
Volentiers l’orroie, par m’ame.
– Par mon chief, sire, fait la dame,
Cui on fait bien, je m’i acort,
ll est bien drois qu’il s’en recort,
Et je le doi bien recorder
De coi m’avez fait amender.
Sire, par Dieu le Salveor,
Bien sai chiés le Roi Pescheor
Avez esté et demandé
Du Graal, par coi amendé
Somes en si faite maniere,
Qu’en cest regne n’avoit riviere
Qui ne fust gaste ne fontaine
Et la terre gaste et soutaine,
Or ont lor cors, chascune est saine.
Et de la Lance por coi saine,
Biaus sire, quant le demandastes,
Tot cest païs en amendastes
Qui est riches et azazez
Et de toz biens i a assez
Dont devant estiens soffraitoz.
Or nous avez secorus toz.
Et quant vous al premier i fustes
Et le Graal veü eüstes
Et la Lance qui si sainoit,
Sire, quanques senefioit
La verité tout seüssiez,
S’adont demandé l’eüssiez,
Et li riches rois fust garis
De sa plaie, qui est maris
Soventes fois, mais encor quide
Que vostre paine et vostre estuide
Metez sanz metre en non chaloir
Que vous tant peüssiez valoir
Que vous sachiez la verté fine. »
A tant lor parlemens define
Mais la joie ne fine pas.
La damoisele en es le pas
Prent Percheval par le main destre,
Si le maine a une fenestre,
Por che que il ne li anuit,
Por deviser jusque a la nuit
Que li sozpers soit aprestez.
Et Perchevaus est acoutez
GERBERT, Perceval.
Et vit le vivier grant et bel.
Qui estoit desoz le chastel,
Et par dedens vit le manoir
Ou si deliteus fait manoir,
Car molt fu li lius delitables.
Ains que fuissent mises les tables,
Vit Perchevaus, qui fu a aise,
La flambe d’une grant fornaise,
Bleue plus que ne soit azur,
Qui naissoit tres par mi un mur
Par le treu d’une cheminee.
A cele qui l’ot la menee
Demande coment ce estoit
Que fus tele flambe jetoit.
Cele respont : « Sans decevoir
Vous en dirai, sire, le voir
Lie et de bone volenté;
En orrez ja la verité
Sans atargier et sanz delai.
En cel manoir quist en cel lai
Maint uns fevres de grant eage.
Uns rois li dona cel manage
Por trois espees qu’il forga;
En cel chastel une forge a
La ou les forga totes trois.
De l’une fu il si destrois
C’onques en un an ne fina
De forgier tant qu’il la fina,
Trenchant et dure et molt bien faite;
Et dist que ja ne seroit fraite
Fors par un peril qu’il savoit,
Ke nus fors que il ne savoit:
Par cel peril seroit brisie
L’espee qui tant est prisie,
Ne ja refaite ne seroit
Devant que il le referoit.
Et cele flambe qui est perse
Et vers les autres est diverse
Onques puis estainte ne fu,
Et si n’i fait on point de fu,
Ne cil ainc puis ne volt forgier:
Qui li donast plain un forgier
D’or fin, ne forjast il noient,
Que il set bien a escient,
Quant il celi faite ravra
Que molt petit aprés vivra.
La verité vous en despont,
Et sachiez qu’au pié de son pont
A deus serpens enchaanez:
Il n’est nus hom de mere nez,
S’il velt entrer dedens sa porte,
Qui vie ne membre en raporte,
Fors sa maisnie qui le sert;
Et toz dis sont li huis overt.
Or escoutez, biaus dols amis,
Por coi li serpent i sont mis :
Por che que se ja avenoit
Qu’en ceste contree venoit
Alcuns por l’espee refaire,
Que li serpent de put afaire
L’ocirroient, se il voloit
Laiens entrer, s’il ne voloit
Come uns oisiaus, de voir sachiés,
Qu toz esteroit depechiez. »
Quant Perchevaus ces mos oï,
Molt durement s’en esjoi:
Le liu a trové, ce li samble,
Ou les pieces erent ensamble
Remises de sa bone espeé,
Si qu’ele ert fors, dure et tempree.
Lors redenande a la pucele :
« Dame, fait il, une novele
Vous demant, coment cist chastiaus
Est apelez qui tant est biaus;
Molt i fait deliteus esbatre.
— Sire, on l’apele Cothoatre;
Cil mez laiens a non le Lac
Qui manoirs fu au roi Frolac.
Alons sozper, car tans en est. »
Lors vont laver, que tot fu prest;
Puis vont sozper al dois plus haut.
Cele nuit fu, se Dieus me salt,
Perchevaus servis a plaisir.
Aprés mengier se vont jesir.
Perchevaus ot lit cointe et riche;
Onques a conte ne a prinche
Ne vi plus plaisant ne plus noble:
De deus dras de Costantinoble
Estoit la colche; a chascun cor
Pendoit une eschalete d’or,
Qui sonoit si tres dolcement
Et s’acordoit si simplement
Que ce samble une melodie.
Il n’est hom, tant ait maladie,
S’il est sor le colche colchiez
Que ja puis li doeille li chiés.
Perchevaus ens el lit se coulche.
Molt fu bele et riche la colche,
Et la pucele li conseille
Molt belement ens en l’oreille
Que, se il aime son delit,
Od lui se couchera el lit,
Car molt bien deservi l’avoit.
Perchevaus si gente le voit
Que il ne se set conseillier
Ou d’escondire ou otroier.
Li cors li fremist et li membre,
Et de la queste li ramembre
Del Graal que il a enquis.
« Par foi, fait il, or sui je pris,
Quant je voi pucele si jente
Qui son deduit m’offre et presente,
Et je ne l’os mie rechoivre.
Je quit qu’ele me velt dechoivre,
Ou je quit qu’ele est costumiere
De proier chevaliers premiere,
A moi ne l’a pas comenchié;
Mais bien doit redouter pechié
Li hom, et en fais et en dis,
Qui conquerre velt Paradis. »
A cest mot Perchevaus fremist,
La damoisele a raison mist :
« Bele, dist il, de tel mestier
N’ai jou ore mie mestier,
Ne je voir ne vous refus mie
Se por che non, ma dolce amie,
Que trop feroie grant pechié
Se je avoie despechié
Vo pucelage ne le mien.
Ma dolce amie, or sachiez bien
Que onques n’oi jor de ma vie
De nul si fait deduit envie,
Ne je ne sai a coi ce monte. »
La pucele ot vergoigne et honte,
Puis dist: « Sire, se Dieus me voie,
Sachiez que dit le vous avoie
Por acomplir vo volenté.
Quant je vous voi entalenté
Del ju lessier c’ai dit a vous,
Ausi bel m’en est come vous. »
A tant s’en part, plus n’en parla,
En sa chambre couchier ala.
Et Perchevaus torne et retorne.
Au Graal son pensé atorne,
A che a tout son pensé mis ;
En cel pensé s’est endormis
Desci al jor qu’il ajorna
Que la gaite le jor corna.
Perchevaus maintenant se lieve,
Car li demorers molt li grieve.
La pucele a son lever fu
Vestue d’un riche bosfu.
Molt li prie de demorer,
Car molt le volroit honorer,
Se son serviche voloit prendre.
Perchevaus ne valt plus atendre
Por proiere ne por pramesse.
La pucele por oïr messe
L’a mené a une chapele
Qui molt estoit et riche et bele;
On lor a dit de Nostre Dame
Qui sor toutes autres est jame.
Aprés la messe sanz targier
Li fait aporter a mengier
Un chapon a le salse en rost.
Aprés mengier s’arma molt tost
Perchevaus, puis a trait l’espee
Qui fu brisiee et tronchonnee,
Puis est montez sanz demorance,
Son escu a pris et sa lance.
La pucele por convoier
Et por al chemin ravoier
Rest montee et sa gent od li.
A Percheval molt abeli
Ce qu’il vit une hache pendre
A un croc, s’est alez le prendre,
Puis est del chastel avalez.
La pucele li fu au lez
Qui avoit a non Escolasse.
Par mi les rues ou il passe
Vinrent acorant les gens toutes
Et par compaignes et par routes;
Tot l’enclinent parfondement
Et s’escrient tout hautement :
« Sire, qui toz nous as refais
Et deschargiez de si grant fais
Et remis en si grant richece,
Bien deveriens doel et tristrece
Demener, quant si tost t’en pars. »
Ensi huchent de toutes pars.
Perchevaus qui le hache porte
Va tant qu’il vint devant la porte
Del chastel ou li serpent sont
Enchaané desus le pont,
Grant et fier et lait et hideus.
Je quit onques hom ne vit teus
Ne nul si perilleus trespas.
Cele part vint isnel le pas,
S’est descendus de son cheval.
La damoisele dist : « Vassal,
C’avez vous empensé a faire?
— Ma damoisele, por refaire
M’espee, weil laiens entrer
Et ces deus grans serpens outrer
Que je voi enchaanez chi.
— Ha! gentius chevaliers, merchi!
Morir volés a escient. »
Et dist Perchevaus: « Por noient
Me chastiez, je weil savoir
S’il porroit laiens home avoir
Qui m’espee me refesist,
Car grant piech’a que on me dist,
S’il avenoit qu’ele fust fraite,
Qu’ele seroit laiens refaite. »
Les gens qui la sont, quant il l’oent,
Li crient merchi, si li loent
Que il laist cele voie ester.
Perchevaus ne volt arester
Por lor crier ne pas ne eure.
La pucele tenrement pleure,
Por la pitié en lermes font,
Et les gens avec li refont
Tel doel que jamais n’ert retrait.
Perchevaus les le pont se trait:
Son escu mist devant son vis;
Une oroison, ce m’est avis,
A dit que il avoit aprise;
A deus mains a le hache prise;
Sor le pont est maintenant mis
Encontre les deus anemis.
Quant li serpent Percheval voient
Venir, bien samble qu’il marvoient:
Chascuns se hirice et se creste
Et de lui ocirre s’apreste,
Et si vous puis bien affichier
Qu’il font les ongles enfichier
Es pierres qui furent de grez.
Espris et ardant et engrés
Vinrent corant sanz plus atendre
Quanqu’il onques puent destendre.
Et Perchevaus tant les atent
Que chascuns sa chaïne estent
Tant come ele avoit de longor.
Et Perchevaus par grant vigor
Lor vint le grant hace entesee;
L’un fiert si c’une grant tesee
Li a fait les deus piez voler,
Sor le pont l’a fait reculer
Plus de lonc que n’a une lance.
Et li autres vers lui se lance,
Si fiert en l’escu les deus piez;
Il n’est nus si trenchans espiez
Qui fust si tost outre passez.
Perchevaus qui fu apensez,
Quant voit que li doi pié sont oltre
A l’escu la empaint la oltre
S’osta la guige de son col.
De ce ne le tieng mie a fol,
Que il l’a si empeechié
De l’escu qu’il avoit perchié
Qu’il ne puet ses jambes ravoir.
De che fist Perchevaus savoir,
Quant vit le serpent encombré,
Que il a maintenant coubré
Sa hache et fiert le grant serpent
Entre le teste et le charpent :
Le col li trencha, plus n’areste,
Si qu’en l’iaue vole la teste
Qui molt estoit hideuse et noire.
Et li autre serpens grant oirre
Fiert de sa queue Percheval
Si qu’il le rue contreval
En sus de lui plus d’une toise.
Perchevaus saut sus, si entoise
Sa hache qui bien fu agüe
Et plus trenchans que besagüe;
Et li serpens se joint et-clot
Et trestoz s’est mis en un flot,
Sor les deus piez derrier s’afiche
Si fort qu’en un marbre les fiche,
Durement se lance et esqueut;
Et Perchevaus par ire esqueut
La hache et par dedens la goule
Desi as entrailles li coule
Qu’il entama la bouelee.
Del cors li vole une fumee
Vermeille come fus espris.
Perchevaus a son escu pris
Ou li serpens avoit boutez
Ses piez et il li a ostez,
Par le guiche a son col le pent,
Le cop esgarde du serpent.
Quant la pucele et sa gens voit
Que Perchevaus ocis avoit
Les deus serpens grans et hideus,
En joie est repairiez li doels
Qu’il avoient si grant mené.
Son cheval li ont amené,
Puis est montez, si s’en torna.
En la porte entre, si trova
Le seignor de cele maison.
Bel le salue en sa raison
Perchevaus a loi d’ome sage,
Quar molt le voit de grant eage:
« Deus vos salt, fait Perchevaus, sire. »
Quant cil l’entent, forment s’aïre,
Qui de vielleche fu chenus,
Si dist : « Mal soiez vous venus:
Je sai molt bien que vous volez.
Estes vous çaiens avolez
Qui cha dedens estes entrez? »
Dist Perchevaus : « Ains ai outrez
Les deus serpens grans et crestus;
Tant me sui a aus combatus
Que je les ai ansdeus ocis,
Deus en ait graces et merchis;
Or m’ensaigniez sanz atargier
Le fevre qui soloit forgier. »
Dist cil: « Qu’en avez vous a faire ?
— M’espee li covient refaire,
Dist Perchevaus, se Dieus me saut. »
Quant cil l’oï, en estant salt,
Toz sremist et mue son sanc;
L’espee choisist a son flanc
Que il meïsmes avoit faite,
Si sot bien ou ele estoit fraite.
« Vassal, fait il, par grant pechié
Avez vostre brant pechoié,
Que je fis passé a mains dis:
A le porte de Paradis
Le brisastes, tres bien le voi;
Mais sachiés refaire le doi
Ou ja refaite ne sera. »
A tant un guichet desferma;
Puis a dit: « Vassal. descendez
Et vostre espee me rendez;
Si rajoindrai chascune piece,
N’avra mais garde que depieche
Por cop c’on en doie ferir.
A preudome doit asferir
L’espee, ce sachiés de voir,
Ne nus coars nel doit avoir. »
Perchevaus l’ot, plus-n’i atent,
S’espee desçaint, si li tent.
Et cil qui n’estoit mie fols
Sosfle le fu a deus grans fals
Qui onques nul jor ne fina.
Les pieces prist et affina,
Si l’a reforgie si bien
Que onques n’i parut de rien
Que ele eüst esté brisiee;
L’espee qui tant fu prisiee
Bien brunist et refait la letre,
Puis li fait el fuerre remetre,
Si dist : « Vassal, or vous weil dire
C’on vous doit al meillor eslire
Qui soit el monde, bien le sai,
En maint grant perilleus assai
Avez por le Graal esté
Et maint yver et maint esté
Et esterez, je quit, encore;
Mais tant vous puis je bien dire ore
Que je ne porrai gaires vivre. »
A cest mot l’espee li livre.
Perchevaus le çaint, congié prent,
Puis est montez, sa voie emprent;
Le pont et le porte repasse,
Et me damoisele Escolasse
Et sa gent encontre lui vienent
Et quanqu’il puent le detienent,
Mais n’en puent a chief venir
Que il le puissent detenir;
Ainz s’en part et il le convoient
Et a un grant chemin l’avoient.
Perchevaus a itant s’em part,
Et la pucele s’en depart
Et repaire vers son chastel.
Perchevaus, l’escu en chantel,
Chevalche, qu’il n’a plus targié,
Mais n’ot mie molt eslongié
Le chastel, quant il ot les cloches
Soner par totes les parroches,
Car Trebuchés fenis estoit
Qui s’espee refaite avoit
Qui bone ert et trenchans et dure.
Toute jor tant con li jors dure
Oirre me sire Perchevaus
Par plains et par mons et par vaus,
Tant que ce vint une vespree
Qu’il choisist en mi une pree
Un arbre ou avoit deus puceles
Qui molt erent plaisans et beles;
Mais molt furent en grans destreces
Que chascune fu par les treches
Pendues a l’arbre ramé.
Deus chevaliers qui sont armé
Vit Perchevaus, qui se combatent
Si durement qu’il s’entrabatent
A terre menu et sovent,
Et se fierent plus tost que vent
Des brans molus par mi le chief.
Molt soffrent andoi grant meschief
Car ne reposent pas ne eure,
Ains cort li uns a l’autre seure
Si fort et de si grant aïr
Que il font par pieches chaïr
Et les elmes et les escus;
Mais nus n’en puet estre vencus,
Ains se combatent en tel point
Li uns a l’autre que de point
Ne mort ne paine ne mehaing.
Et s’a esté loiaus compaing,
Li uns a l’autre molt amé,
Et or se sont si entamé
Que en mains lius li sanz lor salt.
Quant Perchevaus voit lor assaut
Erranment broche cele part,
En talent a que les depart.
Mais tant sont cil las et ataint
Que por poi que ne sont estaint:
A terre sont andoi versé
Tout sovin et tout enversé :
N’i a celui pasmez ne fust;
Ausi choi gisent con doi fust,
Chascuns samble estre issus de vie.
Perchevaus, qui avoit envie
Et del oïr et de savoir
De lor aventure le voir,
A l’arbre vint, plus n’atendi,
Les deus puceles despendi.
Celes pleurent et font grant doel
Qui volsissent morir lor wel,
Et Perchevaus les esgarda,
Molt belement lor demanda
Lor aventure et lor meschief.
L’une respont: « De chief en chief
Vous en dirai, sire, le voir,
Puis que vous le volez savoir.
Sire, sor le Mont Dolerous
A un piler maleürous
Que Merlins par enchantement
Fist jadis ancienement,
Et si l’asist desor cel mont.
Cil Dieus qui estora le mont
Confonde celui qui l’i mist,
De grant malisse s’entremist.
Quinze crois trestout entor a,
Un anemi i estora
Qu’il a enmuré la dedens.
Quant nus demande: « Quist laiens ? »
Ja tant n’ert sages ne senez
Que tantost ne soit forsenez
S’il n’est del mont li plus hardis
Et par drois fais et par drois dis.
Cil doi chevalier i alerent
Et a cel piler apelerent
Et demanderent: « Quist laiens? »
Maintenant issirent del sens
Et tot lor memoire perdirent
Et a cest arbre nous pendirent
Par les treches, si con veïstes,
Quant vous orains nous despendistes.
Ses amiemes par druerie,
Et se sont mort par derverie,
Et si estoient bon ami
N’a pas encor mois et demi;
Ochis se sont et depechié
Par anemi et par pechié.
Dist Perchevaus: « Ma dolce amie,
Or me dites, ne vous poist mie,
Lor nons; et si ne vous anuit,
Car ançois que voiez la nuit
Sera chascuns bien en sòn sens,
Se j’onques puis par nul assens,
Par si que chascuns ne soit mors.
— C'est, sire, li preus Saigremors,
Et li autres est Agrevains
Qui n’est d’armes faintis ne vains:
Molt se soloient entramer. »
Quant Perchevaus les ot nomer,
Erranment met pié fors d’estrier,
Descendus est sanz detriier;
Son brief prent, que plus n’i atent,
Sor le chief Agrevain l’estent
Et il lors en son sens revint.
A Saigremor maintenant vint,
Puis li a estendu le brief
Tot erranment desor son chief:
De sa derverie est garis.
Molt durement fu esmaris,
Quant se sent navré et blechié:
Lors a amont le chief drechié,
De l’autre part vit Agrevain
Qui des plaies ot le cuer vain
Por le sanc qu’il avoit perdu.
Andui furent tot esperdu,
Ne sevent por coi ne coment
Furent navré si durement;
De rien ne lor est sovenu
Qui onques lor fust avenu
Puis que du piler departirent
La ou lor sens andoi perdirent
Et devindrent fol et dervé.
Ambedoi sont en piez levé.
Quant levé sont en lor estant,
Ainc ne se merveillerent tant
Que il firent de Percheval
Qui descendus fu del cheval,
Si quidoient qu’il eüst fait
Vers als l’outrage et le mesfait
Dont il estoient si navré.
Chascuns tint le brant enbevré
De sanc et desoz et deseure;
Percheval fuissent coru seure
Maintenant as espees nues,
Quant les puceles sont venues
Criant a jointes mains: « Merchi !
Par cest vassal que veez chi
Estes vous gari de le rage;
Trop ariez malvais corage
Se mal li faisiez ne contraire. »
Dist Perchevaus: « Or puis retraire
Que il resamblent le gaignon,
Qui cort sus a son copaignon
Quant il l’a rescous du ferain:
GERBERT, Perceval.
Tout ausi paie au daerrain
Li malvais hom al crestien
Qui li a fait honor et bien. »
Quant Saigremors vit les puceles
Crier merchi, qui tant sont beles,
Et Percheval qui lor reçorde
Le proverbe, tres bien s’acorde
Qu’aucune bonté lor a fait.
Les puceles lor ont retrait
La verité de chief en chief
Et lor anui et lor meschief,
Si con devant vous ai conté.
Quant li baron l’ont escouté,
Chascuns a jecté jus s’espee;
A jenoillons en mi la pree
Se sont devant Percheval mis,
Merchi crient con bons amis.
Et Perchevaus amont les dreche
Qui dolans est de lor tristreche,
Pitié en a, ansdeus les baise.
Les puceles sont molt a aise
Quant voient garis lor amis
De la dolor ou anemis
Les avoit mis et enbatu
Par coi s’estoient combatu.
Et Saigremors et Agrevains
Demandent, qu’il ne porent ains:
« Sire, por Dieu, qui estes vous,
Come avez non? dites le nous. »
Dist Perchevaus : « Nel quier celer
Vers vous, on me suelt apeler
Percheval le Galois por voir.
Or vous en ai conté le voir,
Et les puceles m’ont conté
De vostre non la verité :
Bien me cognoissiez et je vous,
Mais il nous covient entre nous
Querre huimais hostel, tans en est.
— Appareillié somes et prest
De faire vostre volenté. »
Lors sont tot ensamble monté
Et les puceles ensement,
Si ont erré tant longuement
Ensamble c’un manoir troverent
D’un vavasor; l’ostel roverent
Par charité et li preudom
Lor otroia et lor fist don
De tout che qui estoit laiens.
Il sont tot troi entré dedens,
Puis sont a terre descendu.
Et li preudom a entendu,
Ou il n’avoit que ensaignier
Et qui molt faisoit a prisier,
As deus damoiseles descendre.
Li preudom fist lor chevaus prendre
As serjans qui sont en la cort.
La feme au vavasor acort
As puceles, si les acole,
Dolcement a eles parole,
Si les prent ansdeus par les mains.
Et Saigremors et Agravains,
Por che qu’il estoient blechié,
Sont lors desarmé et couchié.
Et les puceles desarmerent
Percheval et puis l’acesmerent
D’une reube dont li preudom
Li presenta et li fist don.
Quant acesmez fu Perchevaus,
De la mer dusqu’en Raiscevaus
Ne trovast on plus bel de lui ;
Mais molt li torne a grant anui
Des deus barons qui navré furent.
Et li serjant qui servir durent
Metent les tables les le fu,
Et li soupers aprestez fu,
Si laverent, puis sont assis.
Ne sai de cinc mes ou de sis
Furent servi et bel et gent
En grans escuëles d’argent.
De viandes sont bien péũ
Et s’ont de maint bon vin beü,
Claré et syrop et pieument.
Aprés souper molt belement
Li sires de cele maison
A mis Percheval a raison,
Son non li demande et enquist.
Et Perchevaus son non li dist
Et puis li demande le sien.
«Sire, fait il, or sachiez bien,
J’ai non Gaudins au Blanc Escu.
Maint jor a que je ai vescu,
Mais sachiez qu’en toute ma vie,
Se Dieus me doinst sancté et vie,
N’oi mais hoste, ce puis jurer,
Que je tant volsisse honorer.
— Vostre merchi, » dist Perchevaus.
A tant define lor consaus,
Si ont fait les tables oster
Et aprés lor lis aprester,
Et si firent as deus navrez
Un poi mengier, puis abevrez
Les ont un poi de boivre chier.
Perchevaus est alez couchier
Qui maintenant est endormis.
Et celes devant lor amis
Se couchent, car garder les velent,
Quar de lor plaies molt se doelent.
Si dormirent et reposerent,
En dormant cele nuit passerent.
Quant Perchevaus choisi le jor,
N’ot cure de faire sejor;
Ses armes errant demanda
Celui qui il les comanda.
On li aporte, il est armez,
Molt fu as armes acesmez;
Appareilliez fu ses chevaus.
Tantost me sire Perchevaus
S’en est venus a Agravain,
Qui frere ert mon seignor Gavain,
Et a Saigremor ensement,
Congié a pris molt dolcement
As deus barons et as puceles
Qui molt erent gentes et beles;
Et a l’oste qui fu preudom
A il proié en gueredon
Que des deus chevaliers pensast,
Qu’a son pooir les respassast;
Et il respont qu’il lor feroit
Tout quanques faire lor porroit
D’onor, de bien et de respas.
Et Perchevaus en es le pas
Est montez, a Dieu les comande.
Et li hostes li redemande
Se il velt que il le convoit.
Perchevaus dist que il n’avoit
A cele fois de convoi cure.
Atant en va grant aleüre
Chevalchant un gaste sentier;
Erré a tot le jor entier
Et tote la semaine entiere.
Mainte aventure estolte et fiere
A cele semaine encontree,
Et trespassé mainte contrée
Et maint trespas lait et felon.
En la forest de Carlion
En est entrez, tant chevalcha
Et de l’esrer tant s’avancha
Que il fu pres d’eure de none.
La vois oï d’un cor qui sone
Et chiens qui font molt grant abai.
Perchevaus point le cheval bai
Cele par ou le cor oï;
Molt durement s’en esjoï
Del cor que il oi avoit.
Tant a erré que celui voit
Qui le cor par trois fois sona,
Vers lui vint, si l’araisona.
« Amis, fait il, a cui es tu ?
—Sire, fait cil, al roi Artu,
Qui chi vient aprés chevalchant
Et si baron; il vont cerchant
Le blanc cherf au Noir Chevalier.
Et si i a mainte moillier
Avec la roine ma dame.
Mais je vous di sor la moie ame
Qu’il ne puet estre par atains,
Dont li rois est mornes et tains,
Car la roïne l’ot pramis,
Si s’est de chachier entremis. »
Coi qu’il parloit i vint li rois,
Od lui fu li rois des Yrois,
Et si fu li rois de Rodas,
Et cil de Dinas Clamadas,
Si fu li rois de Duyeline.
Avec ma dame la roïne
Vit venir mainte damoisele
Perchevaus et mainte pucele:
Molt li plot bien et abelist
Et le compaignie qu’il vit.
Et quant li rois vit Perceval
Qui sist armez sor le cheval
Nel conoist pas, car les adols
Avoit et despechiez et rous,
Si qu’il ne le pot enterchier;
Ce ne fait pas a merveillier.
Quant Perchevaus vit la roïne
Vers lui de chevalchier ne fine,
Puis a dit come bien apris
Et con chevaliers de grant pris:
«Afoi, bien puist venir ma dame,
De toutes autres est la jame
D’onour, de sens, et de biauté,
De cortoisie et de bonté. »
La roïne li dist: « Biaus sire,
Quanques vos cuers aime et desirre
Vous envoit Dieus par son plaisir,
Mais je covoit molt et desir
Que je sache le vostre non,
Ne qui vous estes, ne qui non;
Mais as armes ne vous connois.
— Dame, Perchevaus li Galois
Sui par mon droit non apelez,
Ja mes nons ne vous ert celez. »
Et quant la roïne l’entent
Anzdeus ses bras vers lui estent,
Si li a molt tost al col mis,
Puis li a dit: « Biaus dols amis,
Vous soiez li tres bien trovez,
Come vassaus bien esprovez
De haute proece et de bele. »
Il n’i ot dame ne pucele
Qui ne le salut hautement.
Et li rois Artus erranment
S’en est venus a Percheval,
Et trestout li autre a cheval.
Et quant li rois reconut l’a
Molt fu liez, sovent l’acola.
Li baron en font joie grant
Qui de lui veoir sont en grant,
Car li rois li faisoit retraire
L’anui, le mal et le contraire
Qu’il avoit en la queste eũ
Del Graal qu’il avoit veü
Chiés le Roi Pescheor deus fois.
Mais bien li fu mis en defois
Li raconters cui on en sert,
Et bien li fu dit en apert
Qu’il n’ert pas dignes del savoir
Des secrez du Graal le voir,
Ne de la Lance por coi saine
Ne puet savoir por nule paine:
Neporquant molt en demanda.
Mais une espee rasauda
Qui brisiee est en deus moitiez,
Mais ne fu pas si rafaitiez
C’une osque n’eüst en l’espee.
Devant ce qu’ele ert rasaldee
Ne savra nus rien du Graal.
Kieus, qui l’ot, dit a Percheval:
« Malvaisement forgier savez.
Sire, tel queste empris avez
Ou vous, je quit, lairez le pel.
Vous en avez rouge. chapel
Eù sovent en cest esté,
Et si avez peu conquesté.
Vous querez la bee et le muse,
Vous resamblez celui qui muse
Trestot le jor a la carole
Por che que la gens en parole.
Tout ausi avez vous alé:
Por che que on en a parlé
Querez che qu’en ne puet savoir;
Vous ne faites mie savoir.
Cuidiez vous mius valoir que nus ?
Anchois serez viez et chenus
Que vous en sachiez ce ne coi;
Se moi creez, vous serez coi
Avec ma dame cest yver.
Li cent vif deable d’enfer
Vous ont fait voer ne emprendre
C’on ne puet veoir ne aprendre. »
Quant li rois ot Keu ensi dire
En son cuer en ot doel et ire
Por che qu’il ot si ramprosné
Le chevalier qu’a plus amé
De toz chiaus qui erent el mont.
Tout maintenant a Ké respont:
«Me sire Ké, ce dist li rois,
Vo fole langue et vos desrois
Vous a par maintes fois grevé:
Vous eüssiez le cuer crevé
Se vous ne fuissiez desfarsis.
— Sire, dist Perchevaus, rassis.
Li est ses bras qui fu brisiez.
Se par mesdire est mesprisiez,
Il doit estre forment loés;
Mais malvaisement fu louez
Quant il ot la canole fraite. »
Quant Keus oï cele retraite,
Molt fu honteus, si s’embroncha.
Li rois Percheval enbracha
Come celui qu’il ot molt chier,
Et si laisse ester le chachier.
ACarlion sont retorné.
Li keu avoient atorné
Le mengier qui toz estoit pres,
Chars et oisiaus et poissons fres
Iot tant que n’en sai le conte.
Maint roi et maint duc et maint conte
Iot et maint riche baron,
Et mainte dame de renon
Qui avec la roïne fu.
Une roube du chier boffu
Qui estoit forree d’ermine
Tramet ma dame la roine
A Percheval que il le veste,
Et il si fist par molt grant feste,
Car il estoit ja desarmez.
Et tantost qu’il fu acesmez
Li rois le saisi par les dois;
Lavé ont, s’asieent au dois,
Et la roïne et ses puceles,
Les dames et les damoiseles,
Et li chevalier ensement
S’asistrent tout melleement.
Chascuns afuble un mantel cort,
Ensi come on sot faire a cort.
Mais me sire Gavains s’estut
Devant le dois, si ne se mut.
Avec fu Lancelos du Lac,
Yvains et Erec li fius Lac,
Et bien dusque a vint des meillors
C’on seüst iluec ne aillors,
Et si ne s’aseoient point.
Perchevaus esgarde en cel point
Et voit une chaiere assise
Au chief d’un dois d’estrange guise
Qui molt li sambloit estre chiere.
D’or fu, si avoit mainte pierre
En l’or assise et seelee,
Richement estoit neelee
La chaiere qui estoit wide.
Perchevaus esgarde, si quide
Que por le roi assise i fust
Et que seoir iluec deüst,
Mais por che que assis le voit,
Se merveille que ce devoit
Que nus asseoir ne s’i va.
Le roi apele, si rova
Qu’il li die, se il li siet,
Coment ce va que nus n’i siet
En cele chaiere tant riche.
« Atendez vous ne roi ne prinche
Qui i doie venir seoir ?
Volentiers saroie le voir
Coment va qu’ele est wide tant.
Tant chevalier voi en estant,
Chascuns n’a liu ou il s’asiece;
Si les ai esgardé grant piece,
Coment puet estre, por quel chose,
En la chaiere seoir n’ose ? »
Dist li rois : « Perchevaus, biaus sire,
Ne vous caille de l’oïr dire
1392
Que ce ne seroit nus porfis. »
Dist Perchevaus : « Or sui toz fis
Que vous ne m’avez gaires chier;
Mais que Dieus vous gart d’encombrier 1396
En cest mont par fais et par dis,
Que la vostre ame ait paradis
Sanz nule rien de decevoir,
De cele chaiere le voir
Me dites sans delaiement,
Car sachiés bien certainement
Ja mais çaiens ne mengerai
Dusques atant que je savrai
L’achoison coment ce avient
Que nus asseoir ne s’i vient. »
Quant li rois l’ot, si sozpira
Parfondement, puis si plora,
Et trestot li baron ensamble.
Et la roïne, ce me samble,
Et les puceles pleurent totes,
De doel ont lor roubes desroutes.
Nis Keus qui ramprosné l’avoit
Mainne tel doel quant il le voit
Qu’il samble qu’il doie morir.
Maint home en a fait esmarir
De la dolor que il demaine.
«Hé! fait-il, en male semaine
Soit entree quil presenta
Et qui le chaiere aporta
Par coi mains preudom est perdus. »
Perchevaus fu toz esperdus
Et del doel qu’il voit que on fait
Et dist al roi: « Se j’ai mesfait
Je sui toz pres de l’amender,
Mais encor vous weil demander
De la chaiere l’achoison
C’on n’i siet, et par quel raison. »
Li rois li dist piteusement
Qui adés pleure tenrement,
« Ha ! Perchevaus, des or quidoie
De vous avoir solas et joie.
Ore en avrai pesance et ire. »
Perchevaus le haste del dire.
Dist li rois: « Perchevaus, amis,
Qui le chaiere m’a tramis
N’ama gaires moi ne m’onour.
La fee de Roche Menor
Le m’envoia par un message
Cui Dieus envoit honte et damage.
Ainz que rien m’en volsist conter
Me fist li mes acreanter
Sor ma corone et sor ma teste
Que a chascune haute feste
Ert la chaiere en tel point mise
Come ele est orendroit assise,
Et dist que dignes esteroit
De seoir cil qui conquerroit
Del monde le los et le pris
Et ce que ne puet estre apris
Par home ne ja ne sera
Fors par celui qui i serra,
C’est del Graal et de la Lance,
Mais chil i serra sanz doutance.
Or vous en ai le voir conté. »
Quant Perchevaus l’a escouté,
Si dist: « Sire, par saint Ligier,
Ce puet on savoir de ligier:
S’i est encore nus assis?
— Oil, fait li rois, dusque a sis
Des bons chevaliers de ma cort.
Mais s’il i sissent ce fu cort,
Que la terre les englouti.
Et Dieus qui onques ne menti
Vous destort que vous n’i sechiez. »
Et dist Perchevaus : « Ce sachiez
Que g’irai seoir orendroit,
Que vaut quanqu’en me desfendroit,
Que por nului ne le lairoie,
Se Dieus me doinst honor et joie. »
La roïne l’ot, si se pasme,
Et me sire Gavains reblasme
La mort qui tost ne le deveure.
Perchevaus en meïsme l’eure
Sor le chaiere seoir va.
Li rois tot plorant se leva
Et chascuns qui en sus se trait.
La chaiere jecta un brait
Si haut c’on l’oï par la sale,
N’en i a nul qui ne tressale;
Et la terre soz la chaiere
Fendi et se trait si arriere
Que a la chaiere n’adoise,
Que tout entor plus d’une toise
Estoit bien la terre fendue.
Ausi con s’en l’air fust pendue
Fu toute choie la chaiere,
Ne se muet avant ne arriere.
Et Perchevaus ne se remue,
Color ne change ne ne mue
Ne n’a paor de nule chose.
Ains que la terre fust raclose
Ne que rasaldast li sozsis
Issirent fors chevalier sis
Qui sorbi furent contreval.
Devant les piez a Percheval
Sont tot sis venu en estant,
Et la terre reclot a tant
Qui dusque en abisme ert crevee.
Ceste aventure est achievee.
Li rois a Percheval acort,
Et tot li baron de la cort
Le vont veoir, nus n’i areste.
Keus li seneschaus fait tel feste
Qu’il chante de joie, si rist
Et oiant toz les barons dist
Qu’il ne fust si liez por mil livres
Con de che que sains et delivres
Est Perchevaus qui avoit sis
En la chaiere, et que li sis
Sont desor terre revenu.
« Par foi, dyst Ydres li fius Nu,
Deus cortoisies avez faites
Qui bien doivent estre retraites.
L'une est de che que vous plorastes
Et que tel dolor demenastes
Que toz en fustes esperdus
Que vous quidastes que perdus
Fust Perchevaus, ce m’est avis,
Et de che qu’il est remés vis
Faites joie et avez chanté,
Por bien vous doit estre conté.
Mais je vous di par un covent
Qu’il ne vous avient pas sovent
Que vous bien dïez de nului
Fors vilonnie et grant anui,
Mais ore avez fait que cortois. »
Quant Keus oï le serventois,
Si li respont ireement :
« Me sire Ydres, vilainement
Le m’avez ore reprové.
Tout quidastes avoir trové
Quant vous alastes l’esprevier
Por une vielle chalengier
Oui estoit fronchie et ridee.
Vous l’aviez molt esgardee
Quant vous vostre amour li donastes
Et a l’esprevier le menastes
Por desraisnier et por prover
C’on ne porroit mie trover
Plus bele. Mais coment avint
Quant Erech et Enyde i vint ?
Vous lor laissastes l’esprevier. »
Quant Ydres ot le reprovier
Si dist: « Je sui amenteüs
Mius me venist estre teüs. »
Li rois qui de ce n’ot que faire
Lor rova la tenchon desfaire,
Et il si font sanz contredit.
Li rois as chevaliers a dit,
Qui del sozsis sont revenu,
Coment il lor est avenu
Dedens terre ou il ont esté.
Et il li ont trestot conté
Qu’il ont eù molt paine et mal
Et que cil qui sont desloial
Qui plus aiment les jovenciaus
Que puceles, « sachiez de ciaus
Que c’est merveille coment dure
Soz als la terre; en grant ardure
Seront al jor del jugement.
Et sachiez bien certainement
Que la fee qui vous tramist
La chaiere ne s’entremist
Fors por che c’on seüst le voir
Quel guerredon cil doit avoir
Qui entechiez est de tel vische.
Sachiez qu’al grant jor del juïse
Seront el parfont puis d’enfer
Plus noir que arrement ne fer.
Et la fee tres bien savoit
Que cil qui le Graal devoit
Assomer et savoir la fin
A tant le cuer loial et fin
Qu’il nous osteroit de l’abisme.
Nus ne porroit conter la disme
De sa bonté. de sa vaillance.
C’est chil qui sara de la Lance,
Por coi la pointe del fer saine.
Perchevaus, de molt laide paine
Nous avez osté, biaus amis,
Et en molt grant joie remis,
Dont ja ne fuissons fors jecté
Se ne fust par vostre bonté. »
Li rois Artus fu esjoïs,
Quant il a les barons oïs,
De che que il sont revenu
Por raconter qu’il ont veü,
Puis dist : a Cil qui sont entechié
De si tres orrible pechié
Pueent estre tot esmari,
Je meïsmes m’en esmari
Quant j’en oï ore parler.
Honis sera au par aler
Qui en tel pechié sera pris,
De mal fu soit ses cors espris
Que n’ai cure de tel deduit.
Beneois soit cil qui conduit
Sa feme ou sa mie et bien l’aime
Et por loial ami se claime,
Si fais deduis soit beneois. »
A tant me sire Artus li rois
Se rest assis lez Percheval,
Et li baron tot comunal
Et la roïne et ses puceles.
Tant orent mes et cil et celes
Come il onques volrent avoir,
Et sachiez de fi et de voir
Que Perchevaus fu hautement
Servis et molt tres noblement
De quanques lui vint a plaisir
Tout belement et a loisir.
Aprés mengier ont fait oster
Les tables, et por deporter
Se vont acouter as fenestres
Por veoir les lius et les estres
Des praeries et des bois,
Et dient contes et gabois.
Et Perchevaus se fu assis
Lez la roïne molt pensis,
Car au Graal aloit pensant.
Lors vit par les pres chevalchant
Une dame sor une mule,
Mais ne quit c’onques dame nule
Menast tel dol qu’ele faisoit
Qu’a chascun pas qu’ele passoit
Fiert son vis et tyre sa treche
Et dist: « Lasse, en con grant destrece
Est mes cuers, et en grans esmais.
Voir je n’avrai joie ja mais
Et je ne le doi mie avoir,
Car je ne fis mie savoir
Quant je creï onques celui
Qui plus m’amoit assez que lui,
— Ce me disoit en ses raisons, —
Mais c’estoit false traïsons.
Par bel samblant, par bele chiere
Qu’il me faisoit, li fols trichiere,
M’a il traïe et decheüe.
A tart m’en sui apercheüe
Car a lui n’ai mais recovrier.
A l’oevre connoist on l’ovrier;
Ausi fait on a la parfin
Conoist on le faus cuer del fin.
Li faus cuers au parler dechoit
La gent, si c’on s’en aperchoit,
Mais a l’oevre se fait perchoivre.
Li faus samble le doré coivre
Qui samble d’or estre defors
Et dedens est obscurs et ors;
Quant del dorement se descoevre,
Dont voit on que false en est l’oevre.
Fausement a vers moi ovré
Cil qui poi i a recovré.
Lasse, et je ai m’amour perdue,
S’en sui dolente et esperdue.
Trop me hastai, si fis que fole,
De faire che qui or m’afole,
Si quidai qu’il m’en venist preus,
Mais malvaise haste n’est preus:
S’en puis dire un mot veritable,
Que trop a tart ferme on l’estable
Quant li chevaus en est perdus. »
Perchevaus est toz esperdus,
Quant voit la dame tel doel faire;
Mais savoir volra son afaire
S’il onques puet sanz nul termine.
La roube forree d’ermine
Desvest, si fu en l’auqueton.
Sor une coute de coton
Fist ses armes errant estendre.
Armer se fait sanz plus atendre,
Car il quide trop demorer
Por la damoisele encontrer.
Quant la roïne vit armer
Percheval, si prent a larmer
Des oeus, si que sa face en moille.
Devant Percheval s’ajenoille,
Si li prie que se lui plaist
Por Dieu que cele chose laist.
Dist Perchevaus: « Ma dolce dame,
Ausi ait Dieus merchi de m’ame,
Se je faire mal ne quidoie
Por vous lairoie ceste voie,
Car bien le deveroie faire;
Mais tant vous di de mon affaire
Que por voir et sor ma fiance
Me covient il aler la Lance
Et le Graal de rechief querre.
Si ne me devez pas requerre
Chose dont je soie blasmez,
Se vous de rien m’onor amez. »
Li rois Artus qui molt amoit
Percheval, quant vit qu’il s’armoit
Maintenant cele part acort,
Et tot li baron de la cort
Si li prient que il remaigne,
Mais qui li donast Alemaigne
Ne demorast il tant ne quant.
De doel en pleurent li alquant
Qui de lui ont molt grant pité.
Perchevaus n’a plus respité;
Il monte, si a congié pris
Al roi et as barons de pris,
Et a la roïne al cors gent,
Et puis a toute l’autre gent
Qui por lui sont en grans esmais,
Car il ne quident veoir mais
Percheval; por lor doleuser
Ne se vole pas desaloser.
Bien se deshoneure et abaisse
Qui s’onor a porchachier laisse
Por huisdive ne por pereche.
Huisdive talt home proeche;
Tels sejorne cois a l’ostel
Que il i conquiert un los tel
C’on dist que c’est un gaite ni;
Huisdive a maint home honi
Et fera encor, ce sachiez;
Ce fait anemis et pechiez.
Perchevaus n’a d’oiseuse cure
Qui vers la grant forest obscure
Chevalche aprés la damoisele
Qui sovent feroit a sa sele
Ses mains, si qu’ele les depieche.
Perchevaus chevalche grant pieche
Ainçois que il l’eüst atainte.
Cele qui fu et pale et tainte
Le vit venir, si s’aresta.
Et Perchevaus qui se hasta
Le salue et dist : « Damoisele,
Dieus qui nasqui de la pucele,
Se il li siet et il li plaist,
Vostre ire et vo corrous abaist,
Et vous envoit honor et joie.
— Afoi, sire, Dieus vous en oie,
Dist la damoisele erranment,
Mais ne sai veïr rien coment
Mes doels me peüst alegier,
Mais Dieus qui tot a a jugier
Vous doinst si emploier vo coite
Que ce que vos cuers plus covoite
Vous envoit Dieus a vo plaisir,
Car failli ai al mien desir.
Neporquant espoir je l’eüsse,
Se je celui trover peüsse
Que je tant ai quis et cerchié.
Rien n’ai pris et molt ai chascié. »
Quant Perchevaus voit la tormente
Que cele fait qui se demente,
Cortoisement li a enquis
Qui cil est que ele a tant quis,
Et l’achoison por coi le quiert.
Cele de che qu’il le requiert
Li dist que le voir l’en dira,
Ja rien ne l’en contredira.
Lors li a dit tot sanz demor,
C’uns vassaus le requist d’amor
Et dist qu’il l’amoit de cuer fin
Et feroit desci en la fin
Sans fauser et sanz dechevoir.
« Et je quidai qu’il deïst voir,
Qu’il me prioit tant dolcement
Et sozpiroit si tenrement;
En sozpirant sovent ploroit
Et a jointes mains m’aoroit
Et me prioit adés merchi
Et disoit: « Dame, car m’ochi
«Que je me muir en languissant. »
Tout ensi m’aloit anguissant.
Tant me pria qu’il me sozprist
Et de s’amour mon cuer esprist,
Et quant il vit qu’il m’ot sozprise
Et al ju de verité mise,
Si me requist son bon a faire.
Et je qui fui de sot affaire
Li respondi que je feroie
Son bon et tot li sofferroie,
Mais qu’il me fianchast sa foi
Que loialment en bone foi
M’espouseroit en loialté.
Li fols, plains de desloiauté,
Me fiancha lués de sa main
Qu’il m’espouseroit l’endemain.
Sor sa fiance l’en creï
Et il a moi tant acreï
Qu’il prist cele nuit tant del mien
Qu’il ne me puet rendre por rien.
Son bon fis, si fis molt que fole,
C’onques fĩance ne parole
N’en regarda, se Dieus me salt.
Ore ai fait, ce m’est vis, le salt
Que sote fait qui ne se garde,
Qui par fol sens son cors escarde.
Malvaisement me sui gardee,
Vilainement sul escardee,
Quant onques son bon consenti,
Si m’a son covenent menti.
Il me tint vil, et je l’ai chier
Que mon cuer n’en puis errachier
Por mon pooir de lui amer.
Et je le truis dur et amer
Que nis aparler ne me daigne,
Ains fait ausi vers moi l’estraigne
Que s’onques mais ne me veïst.
Et je quidai qu’il me preïst
A feme et me tenist covent.
Et si li ai proié sovent
Que vers moi sa foi aquitast.
Et il me dist, s’il n’en quidast
Avoir reprovier orendroit,
Que honte et corrous me feroit;
Si me rova aler ma voie,
Et dist, se nul parent avoie
Qui de lui me peüst vengier,
Querre l’alaisse sanz targier.
Et je qui sui de bons amis
Tantost a le voie me mis,
Si alai querre un mien cosin;
Mais ne truis lontaing ne voisin
Qui m’en die nes une ensaigne:
Querre va la Lance qui saine,
Ch’ai oï dire, et le Graal;
En la queste a eũ maint mal.
— Et coment a non li vassaus
Que volez veoir ? — Perchevaus,
Cui je suis cousine germaine.
Cherquié l’ai par mainte semaine,
Onques n’en oï riens conter,
Si ai laissié la queste ester.
Or me sui traveillie en vain,
Car chil espousera demain
Qui si m’a a honte chachiee
Une autre qu’il a fianchiee.
Si me morrai de doel et d’ire,
Mais voir je l’irai contredire
Coment qu’il m’en doie avenir.
Or m’i doinst Deus a tans venir,
Car voir, s’il l’avoit esposee,
En talent ai et en pensee
Que je m’ochie isnelement;
Que je l’aim si tres durement
Que j’aim assez mius a morir
Qu’en desirrier vivre et languir.
— Damoisele, dist Perchevaus,
Assez a paines et travaus
Oui toz jors chace et nient ne prent
Qui son cuer en desir esprent.
Dechute vous a et traïe
Cil qui or vous a enhaïe,
Envers vous oevre falsement
Quant sa fiance vers vous ment;
Espoir c’est par autrui consaus.
Et con fais hom est li vassaus?
– Sire, si biaus, si grans, si fors,
Qu’il ne doute home cors a cors:
Maint bon chevalier a outré
Par armes qu’il a encontré,
N’onques encor ne fu lassez,
Et s’a aventure assez;
De toutes gens a molt grant pris. »
Dist Perchevaus : « Il a mespris,
Quant il est de si grant vaillance,
Que il ne salve sa fiance
Vers vous qu’il devoit prendre a feme.
Mais orre errez, ma dolce dame;
Et g’irai a lui por savoir
S’en lui aroit tant de savoir
Que por chastoi ne por parole
Deguerpist sa pensee fole
Que il acuite sa fianche,
Car ce esteroit grant enfance
S’il vous laissoit por autrui prendre.
On puet en tel eure reprendre
Un home et blasmer se folie
Que tot maintenant se chastie.
Et ce seroit molt grans damages,
Quant en lui a tant d’avantages,
Qu’il est si biaus, si grans, si fors
Et si apparans par defors,
Se li cuers n’est loiaus et fins.
Or chevalchons, ce est la fins,
Ne vous lairai hui mais, mon wel. »
Et cele qui refait son doel
Li dist: « Sire, or dont del haster
Que je criem ma paine gaster. »
A tant en vont andui ensamble,
La mule la damoisele amble
Plus tost c’uns palefrois norois.
Par mi le bos, joste un marois,
Vont tant ensamble chevalchant
C'un poi aprés soleil couchant
Troverent un manoir molt riche.
C’estoit li manoirs a un prinche
Qui molt estoit cortois et sages,
Et si estoit toz ses usages
Que onques ne fu escondis
Ses hosteus, ains estoit todis
Abandonez as sorvenans.
Ses hosteus estoit avenans
As preudomes, bien li avint.
Perchevaus a la porte vint,
Ens entre et la dame autresi.
Et quant li sire les choisi
Encontre als va isnelement
Et sa feme tot ensement
Et tot li sergant de la cort,
N’i a celui qui n’i acort.
Et li sires par cortoisie
A la damoisele saisie
De sa mule, a terre la met.
Chascuns des sergans s’entremet
D’aus servir et d’aus honorer.
Perchevaus tout sans demorer
Est descendus de son destrier,
Assez fu qui li tint l’estrier.
A tant li sire les en maine
En la soie sale demainé,
Si fait desarmer Percheval.
De le mule ne del cheval
N'estuet parler, c’est chose vaine,
Assez orent fain et avaine
A remanant icele nuit.
Et por che qu’il ne vous anuit
Vous volrai le conte abregier.
Al mius qu’il les pot hebergier
Les a hebergiez li preudom.
Tot orent a lor abandon
Vin et vĩande sanz dangier,
Et quant ce vint aprés mengier
Si vont dormir et reposer.
Onques ne fina de penser
La damoisele qui cremoit
Venir a tart la ou amoit.
Si tost come aperchut le jor
Se lieve sanz faire sejor.
Et Perchevaus se resveilla,
Levez est, si s’apareilla
De ses armes, et doi serjant
Li vinrent tantost au devant
Qui li aidierent bonement,
Et doi autre hastivement
Le mule et le cheval atornent.
A tant en la sale retornent.
Perchevaus isnelement monte;
Et la dame, qui molt se doute
Que ne face trop lonc sejor,
Percheval prie par amour
Qu’il se hastast, et il si fait.
Congié a pris, a tant s’en vait
Grant oirre, et cele tost aprés.
Tant ont erré que il sont pres
De mie di, passee est tierche.
Quant il orent erré grant pieche,
Un chastel voient bel et gent,
Et virent que toute la gent
Issent del chastel tot notant;
Li pluisor aloient chantant
Et li alquant si carolerent:
Ensi vers le mostier alerent.
Ensi demainent lor deduit,
Grant joie mainnent et grant bruit,
Rotruengues et chansonetes,
Damoiseles et meschinetes
Qui timbroient par molt grant feste.
Perchevaus tant ne quant n’areste,
Ainz en va molt grant aleüre
Desus son cheval, l’ambleüre
Le siut la bele esperonnant;
Vers le mostier en vont errant
Qui fu devant la porte droit.
Un chevalier grant et adroit
Virent issir fors de la porte,
Sor un cheval qui soef porte,
Qui molt estoit biaus a merveille.
Li chevaliers roube vermeille
Ot vestue qui bien li sist.
Aprés le chevalier s’en ist
Une pucele a grant desroi :
Molt furent riche si conroi,
Une porpre d’or estelee
Ot vestue, si fu orlee
Tout entor a bendes d’orfroi,
Et sist sor un blanc parlefroi
Qui molt venoit soef amblant.
La pucele fu par samblant
De bon aire, mais ainc nature
Ne fist si bele creature,
Si fiere, ne si desdaigneuse.
Avere fu et orgueilleuse
Et la plus felenesse riens
C’onques veïst hom terriens.
Doi chevalier l’ont adestree,
Tout droitement devant l’entree
Se sont aresté del mostier.
«Biaus sire, ore ai de vous mestier,
Fait la pucele a Percheval:
Or poez veoir la aval
Le vassal qui m’avoit plevie
De qui avoir ai tele envie;
Cele dame velt espouser.
— Che ne li laist ja Dieus penser,
Fait Perchevaus, qu’il le voist prendre. »
Tot maintenant sanz plus atendre
Vont chevalchant grant aleüre.
Lors vit venir tot a droiture
Un vavasor de grant eage
Qui bien sambloit preudome et sage,
Et si estoit il sanz faillance.
Le bon destrier qui tost se lance
Retorne vers lui Percheval,
De Dieu le pere esperital
Le salue molt hautement,
Puis li demande dolcement
Ou cele gent voloit aler
Que si grant joie voit mener.
« Amis, ce dist li vavasor,
Se Dieus me doinst joie et honor,
Jel vous dirai molt volentiers,
Ja de che ne serai laniers
Que je le voir ne vous en conte
Tot mot a mot et sanz mesconte.
Nous en alons a un mostier,
Qui lays siet lez cel vergier,
Por espouser no damoisele
Qui molt par est et gente et bele.
Li quens le done un chevalier
Qui molt fait d’armes a prisier:
De cel regne de Cornouaille
N’est nus chevaliers qui le vaille
D’armes et de chevalerie.
— Sire. vous ne le haez mie,
Che li respondi Perchevaus,
Mais se il fust ausi loiaus
Come il est prisiez de sa main,
Il n’espousast hui ne demain
Autre feme que ceste chi,
Car fianchié l’a et plevi. »
Quant le vavasor ce entent
Arriere torne, plus n’atent.
A son seignor vient, si li conte
Si come oï avez el conte.
Quant li quens entent tel novele
Les chevaliers errant apele,
Si a dit que plus n’en fera,
Mais le chevalier atendra
Oui contredit le mariage.
Uns chevaliers qui molt ert sage
Dist :  Sire, al conte bien ferez
Se le chevalier atendèz
Et si est raisons et droiture. »
A tant voient grant aleüre
Venir Perchevaus chevalchant
Desor un sor destrier bauchant,
Et dalez lui vint la meschine
Qui de plorer onques ne fine.
Et li prestres sanz atargier
Por le marĩage aloier
S’en est venus devant l’arvol,
L’aube vestue, estole al col,
Por le marĩage conjoindre.
Et la dame comenche a poindre
La mule, et Perchevaus aprés.
Et quant il furent venu pres
Ne fisent noise ne beuban.
Et li prestres crie le ban:
« S’il i a nului qui seüst
Par coi assambler ne deüst
Cis mariages, qu’il le die. »
Cele qui Amors fait hardie
Salt avant, si comence a dire :
« Sire, je le vieng contredire,
Qu’il m’a fianchiee piech’a¬ »
Li chevaliers se correcha
Si fort qu’il samble qu’il marvoie;
Si dist : « Se Damedieus me voie,
Se je ne quidoie entreprendre,
Je vous feroie tantost prendre
A deus sergans et tant fuster
C’on vous porroit les os froter.
Fuiez de chi, lessiez cest plait. »
Dist Perchevaus: « Se il vous plait,
Sire, parlez plus belement
Et ovrez plus cortoisement
Que vous ne dites orendroit.
Et se la dame i set son droit
De vous avoir et tant vous aime
Que ele vous chalenge et claime,
Nel devez pas por che touchier,
Que s’ele ne vous eüst chier,
Je croi que ja ne s’en mellast
De vous clamer, ains s’en alast.
Se vous fianchie l’avez
Avant qu’autrui, vous ne devez
Autre que li a feme avoir:
Prenez le, si ferez savoir.
S’autrui prenez, c’ert falsement,
Se n’i serez pas loialment.
N’est pas loiaus, sachiez de voir,
Qui sa foi ment por decevoir
Autrui, ainz est traï̂tre et faus.
— Sire, musars estes et faus,
Dist li vassaus, tenez vo voie,
Que se je bon talent avoie
De li espouser par devant,
Por vo despit, de che me vant,
Nel prendroie ne c’une fole.
Fuiez que je ne vous asfole,
Car, par saint Pol le vrai martir,
Se plus me volez desmentir
Vous le comperrez ja molt chier. »
Dist Perchevaus : « De manechier,
Sire vassaus, n’est nus porfis.
Or soiez toz seürs et fis
Qu’il n’a droit en chevalerie
Qui sa foi ment par tricherie,
Et je proverai orendroit
Vers vous que vous n’avez nul droit
En celi que vous volez prendre. »
Dont comencha d’ire a esprendre
Li chevaliers. et avant saut.
« Sire musart, se Dieus me salt,
Marcheant avez encontré.
Maint plus vaillant en ai oltré
Que vous n’estes, et maint plus preu.
Mais je quit ja n’i avrez preu,
Tost vous avrai mort ou venchu.
Espoir vous avez trop vescu,
Si chachiez, je quit, vostre vie,
Qui de combatre avez envie
Vers moi. Je vous di bien sanz faille
Tost ert finee la bataille. »
Perchevaus, cui vait anuiant,
Li dist: « Or oi plait de noiant;
Se manache fust cops d’espee
J’eüsse la teste colpee,
Ce m’est avis, tot sanz assalt. »
A tant la pucele avant salt
Que li chevaliers voloit prendre,
Si dist: « Se il vous puet sozprendre,
Honis soit il s’il ne vous pent,
Et moi et quanque a moi apent
Li veerai tot par despit,
S'il vous done de mort respit. »
Dist li vassaus : « Ma dolce amie,
Del chevalier, ne doutez mie,
Porrez faire a vo volenté;
Assez tost l’arai conquesté. »
A tant es vous a le tenchon
Le conte ou vint sanz contençon;
Percheval tantost salua,
Et Perchevaus errant li a
Respondu debonairement,
Se li a dit molt dolcement:
« Sire, cil Dieus vous doinst bon jor
Ki fait en mai naistre la flor. »
Li quens li dist : « Et Dieus vous gart
Qui toz les biens done et depart. »
Dont li demande la raison
Por coi et par quele achoison,
La verité toute l’en die,
Que cil chevaliers ne puet mie
Prendre a moillier sa bele fille
Qui son parage pas n’aville.
«Sire, fait il, jel vous dirai,
Que ja de mot n’en mentirai,
Si con ceste pucele dist:
Ore escoutez un sol petit.
Cil vassaus que voi la ester,
Qui tant fait d’armes a loer,
Vint a ceste pucele chi,
Si li pria por Dieu merchi
Que ele par amours l’amast
Et que s’amour li otroiast,
Car il l’amoit molt de cuer fin
Et feroit desci en la fin
Sans falser et sanz dechevoir.
Ele quida qu’il deïst voir
Qu’il li prioit molt docement
Et gemissoit tant durement;
En sozpirant sovent ploroit
Et a jointes mains l’aoroit.
Tant li pria qu’il le sozprist
Et de s’amour son cuer esprist,
Et quant il vit qu’il l’ot sozprise
Et al jeu de verité prise,
Se li requist son bon a faire.
Ceste qui fu de sot affaire
Li dist que ele le feroit,
Son buen et ce que lui plairoit,
Mais que li fianchast sa foi
Que loialment en bone foi
L’espouseroit en lẽauté.
Li fols, plains de desloiauté,
Li fiancha lués de sa main
K’il l’espouseroit l’endemain.
Sor sa fïanche l’en crei
Et il a li tant acreï
Et prist cele nuit tant del sien
Que ne li puet rendre por rien.
Son bon en fist, si fist que fole.
Onques fiance ne parole
Ne regarda, se Dieus me salt. »
Et li chevaliers ayant saut
Devant le conte et dist qu’il ment
Et qu’il l’en fera provement.
Quant Perchevaus celui oi
Molt belement li respondi :
« Amis, se vous me creïssiez,
Ja ne vous en combatissiez:
Bataille a faire n’est pas jeus. »
Cil jure la teste et les eus
Qu’il ne lairoit por nul avoir,
« Que ne vous fache ancui savoir
De quel jeu musars s’entremet
Qui por autrui en champ se met. »
Perchevaus dist : « Fraigniez vostre ire,
Sorparlers nuist, ch’ai oï dire;
C’est vilonnie de tenchier
Et folie de manechier.
Au departir porrez savoir
Liquels porra victore avoir.
Mais or vous armez vistement. »
Cil li creanta bonement.
A tant envoie por ses armes :
Devant le mostier soz deus carmes
Qui molt furent menu foillié,
Sor un drap a or entaillié
Se fist armer molt tost errant,
Puis monte en un cheval balchant,
L’elme lachié, s’a l’escu pris,
D’ire et de maltalent espris.
Li quens les maine en une pree
Qui molt estoit et grans et lee.
Li chevaliers, plains de sorfait
Sor le cheval qui tost li vait,
Point le destrier et il l’i lance;
Molt fu roide et grosse sa lance;
En mi la place vint tot droit,
Toz pres de prover qu’il a droit;
Et Perchevaus fu d’autre part.
La gent entor le champ s’espart;
Si fu bele la praerie,
Entor fu la chevalerie.
Et li vassal se deffierent
Qui en lor forces se fierent
A tant li uns vers l’autre point
Con cil qui ne se doutent point,
Si s’entrefierent si grans cops
Sor les escus qu’il ont as cols
Qu’il les esquartelent et fraignent!
Les lances esclichent et fraignent,
Et il s’encontrerent des cors
Si fort, iteus est mes recors,
Que por poi qu’il ne sont crevé.
Tant furent durement grevé,
N’i a celui qui tant soit fors
Ne soit volez des archons fors.
Et li cheval sont jus versé
Tout sovin et tout enversé;
Au chaoir ont les archons frais.
Cil salent sus, puis si ont trais
Les brans qui sont treuchant d’achier,
Ne servent pas de manechier
Mais de grans cops qu’il s’entrepaient.
Si ne s’acordent ne apaient,
Ains s’entrefierent molt sovent
Des espees plus tost que vent
Quanqu’il porent onques destendre,
Ne ne welent pas tant atendre
Qu’il aient un poi de repos,
Char chascuns avoit en porpos
Qu’il puist son compaignon recroire.
Ce lor faisoit cuidier et croire
Hardemens et proece et ire.
L’uns boute l’autre, sache et tyre,
Quant il le puet tenir as mains,
Et sachiez c’onques hom humains
Ne vit mais bataille plus dure.
Tant sont engrés et plain d’ardure,
Si fier et de si grant aïr,
Que il font par pieces chaïr
Et les elmes et les escus,
Qu’il ne puent estre vencus,
Ainz s’entrefierent sanz atente.
Chascuns met sa cure et s’entente
Qu’il puist son copaignon outrer.
Sovent se vont entrencontrer
D’escus et de cors et de pis.
Li uns fait a l’autre le pis
Qu’il onques puet, sachiez de voir,
Car li uns volroit l’autre avoir
Le cuer sachié soz la mamele.
Chascuns fait del brant l’alemele
Son compaignon sovent privee.
Bien ont lor proece esprovee,
N’encor ne sont pas recreü.
Se l’uns a a l’autre acreũ
Du paier durement s’esforce
Que molt sont andoi de grant force.
Tant ont le chaple maintenu
Que il sont bras a bras venu,
Si sont au luitier entraers.
Durs ont les os et fors les ners,
Si fu la luite molt estoute,
Chascuns i met s’entente toute.
Mais sachiez que ce fu du mains,
Quant Perchevaus le tint as mains,
Qu’il puis eschaper li peüst
Por rien que guenchir li seüst.
Tant l’apresse, tant le demaine.
Qu’il l’a mis en le grosse alaine.
De soi le boute et puis le sache
Si qu’il l’abat en mi la place.
Tant le destraint. tant le mestroie
Que chil li creante et otroie
Qu’il est outrez et plus ne puet.
Et Perchevaus dit: « Il t’estuet
Donques la dame prendre a feme
Qui m’amena, se Dieus ait m’ame.
Se tu ne le vels espouser
Par mi la mort t’estuet passer. »
Cil qui en estoit li mestiers
Li dist : « Sire, molt volentiers
Ferai du tot vostre voloir.
Je quidoie jhehui valoir
Mius que nus hom, mais de voir sai
Que grant musardie pensai,
Car j’ai bien veù et prové
Que j’ai meillor de moi trové;
Si est molt fols qui tant se prise:
Tant va pos a l’iaue qu’il brise. »
A icest mot i vint li quens
Ki molt avoit od lui grans gens.
A Percheval vint, si li prie
Que par amours son non li die.
« Sire, dist il, tot sans gabois,
J’ai non Perchevaus li Galois »
— En l’oreille li conseilla
Si bas que nus oï ne l’a —
« Et la pucele a non Ysmaine
Et s’est ma cousine germaine. »
Li quens l’escoute et quant l’entent
Li cuers de joie li estent,
Si dist : « Amis, bien soiez vous
Hui cest jor venus entre nous,
Car vous estes le plus preudome
Qui soit desci dusques a Rome.
Vous nous avez en cest païs
Trestoz rendus nos edefis
Que nous aviens devant perdus.
— Sire, se je vous ai valu,
Dist Perchevaus, de nule rien,
Si m’ait Dieus, ce me plaist bien. »
Quant la dame du chastel voit
Percheval qui conquis avoit
Celui qu’ele voloit avoir,
Tant a le cuer et tristre et noir
Que par un poi de doel ne part;
Dolante monte, si s’en part.
Ne mais li quens par cortoisie
Percheval requiert molt et prie
Qu’avec lui en voist por digner,
Car molt le volroit honorer.
Et Perchevaus l’en merchia,
Mais il dist qu’il ne menjera
Devant iche que la meschine
Ert espousee, sa cousine.
.
A tant s’en est li quens partis
Vers son chastel et revertis,
Et si chevalier aprés vont,
Et quant la porte passee ont,
Si le fermerent erranment.
Et Perchevaus isnelement
Le chevalier od soi apele,
Si le mena en la chapele;
Sa niece li fait espouser,
Coi que ce lui deüst peser;
Il l’espousa, volsist ou non ;
Et puis li demanda son non.
«Sire, fait il, or sachiez bien,
On m’apele Faradïen.
— Faradien, dist Perchevaus,
Quels que soit ore li travaus,
A la cort en Bretaigne irez
Au roi Artu, si li direz
A mon seignor le gentil roi
Cent mile salus de par moi,
Et vous metez en sa prison.
—Sire, fait il, san contenchon
Irai et ma feme i menrai.
De par cui me presenterai,
Ce dist Faradïens, biaus sire? »
Dist Perchevaus: « Vous porrez dire
Que li vassaus vous i tramist
Qui desus la chaiere sist
Qui tant par estoit redoutee. »
Faradiens a escoutee
La parole, de joie saut.
« Sire, fait il, se Dieus me saut,
Or sai et voi et perchoif bien
Que mes pris n’est cheüs de rien,
De ce que vous m’avez conquis.
Plus i ai conquis los et pris,
Quant a vous me sui combatus,
Que se jou eũsse abatus
Toz chiaus de la Table Roonde,
Car li plus preus estes del monde;
Bien le tesmoigne la chaiere.
Et sachiez bien que ja mais n’iere
A sejor, ains venrai a cort. »
Maintenant a sa feme cort,
Sor sa mule l’a fait monter
Et puis monte sanz arester.
Congié a pris, sa feme en maine
Qui estoit cousine germaine
Percheval qui conquis l’avoit.
Nel connoist pas et si le voit,
Et desarmé l’avoit veü,
Si ne l’avoit pas conneù.
Dolante i vint et paourouse,
Mais or l’a cil prise a espouse
Par cui a joie recovré,
Coment que ele eüst ovré.
A tant s’en vont tot un sentier
Et li prestres ist du mostier
Qui molt estoit plains de bonté ;
A Percheval par charité
A priié que le digner praigne
Od lui, molt trovera estraigne
Et le païs et la contree,
Ainz qu’il ait la forest outree.
Perchevaus la proiere entent,
Od lui s’en va, plus n’i atent,
Car de mengier avoit mestier.
La maison fu pres del mostier
Au prestre qui son clerc apele
Ki fu a l’uis de la chapele,
Si fait establer le cheval,
Puis si en maine Percheval.
Desarmé l’ont sanz nule atente,
A che ont mise lor entente.
D’iaue chaude et de vin ensamble
Li ont lavé, si con moi samble,
Oeus et vis qu’il ot plain de sanc,
Puis li essuent d’un drap blanc.
Li prestres qui fu dols et pieus
Un sorcot qui fu plains d’oupius
Li a fait vestir qu’il n’ait froit.
Perchevaus volentiers sosfroit
I’aise et le bien sanz nul dangier.
Saines viandes a mengier
Orent assez a grant foison,
Saines et de bone saison:
Roches et lus, beches, barbiaus;
Molt fu li digners bons et biaus.
Et li quens qui molt fu cortois
Quatre vallés tot demanois
Fist chargier de vin, de claré,
Qu’il a Percheval presenté.
Et cil s’en tornent lieement
Qui aporterent le present,
Dusques la ne sont arestu.
Et quant il i furent venu
Si saluerent hautement
De par le conte bonement
Le chevalier a son mengier;
Si li presentent sanz dangier,
Ce que lor sire li envoie.
Il le rechoit et molt grant joie
Fait des vallés et si lor prie
Que chascuns d’aus son seignor die
Salus et merchis cent mil fois.
Et cil s’en tornent demanois.
A molt grant joie s’en revont
Et lor seignor salué ont
De par le chevalier estraigne,
Que li ermites sanz losaigne
Sert et honeure a son pooir.
Si nel fait pas por dechevoir,
Mais por Dieu et par charité.
Du conte avons assez parlé.
A Percheval weil revenir
Qui menjue par grant loisir
Des mes dont il a plenté a,
Et li prestres molt l’en pria,
S’orent bon vin cler come lermé.
Aprés mengier Perchevaus s’arme,
Puis monte, si a congié pris.
Li prestres come bien apris
Le comande a Dieu, si le saigne,
Le voie a destre li ensaigne.
Perchevaus de l’aler s’esploite,
Par la forest le voie droite
Chevalche tot le jor entir.
Une crois vit et un mostier
Petit qui fu viez et gastez.
Et Perchevaus s’est tant hastez
Qu’il descent: son cheval atache
Par dalez lui a une estache,
Et la lance et l’escu jus met,
De lui bel servir s’entremet.
Puis est entrez en la chapele;
La mere Dieu sovent apele,
Car sor l’autel estoit l’ymage,
Si li prie que de damage
Le gart hui et de mesestance;
La Lance, qui onques n’estanche
De sainnier, et le saint Graal
Li doinst trover. A son cheval
En vint, se li oste le frain;
Erbe li rue, en liu de fain
Li done, qu’a s’espee soie;
De sa cote a armer de soie
Li frote le chief et l’eschine.
Toz armés desoz une espine
Est couchiez, a tant s’endormi.
A tant es vous un anemi
En samblanche d’une pucele,
Je quit c’onques feme plus bele
Ne fu veüe en terre nule,
Et sist sor une noire mule.
Sovent va disant: « Quant verrai
Le mien ami et troverai
Que je ai tant quis et cerchié? »
Lors a amont le chief drechié
Perchevaus qui a tant s’esveille,
Mais molt li vint a grant merveille
Quant il a la vois entendue.
La male chose est descendue,
Si dist : « Perchevaus, dols amis,
En grant travail as mon cors mis:
Quis vous ai plus d’un an entier,
Ne sai se ja m’ara mestier,
Ne sai s’ai emploié ma paine.
Se vous de la Lance qui saine
Et du Graal porrez savoir
Toz les secrez, sachiez de voir
Par moi les sarez temprement,
Se vous mon bon oltreement
Volez faire et a moi jesir,
Que je vous aim tant et desir
Que por vostre amour muir en fin;
Se vous volez savoir la fin
Del Graal, par moi le sarez,
Et de la paine hors serez
Dont tant vous estes entremis.
Et sachiez bien. biaus dols amis,
Fille sui al Pescheor Roi,
Por vostre amour ai pris conroi
Que du Graal sarez demain
Tout le voir, car je l’ai en main,
Et de l’espee qu’ajoinsistes,
Fors de l’osque que i fausistes,
La verité en sarez toute,
Ne soiez pas de che en doute;
Mais faites tost ma volenté. »
Savez por coi l’a tant hasté
L’anemis ? Por faire pechier,
Por che qu’il voloit despechier
Sa chaasté et metre en point
Que du Graal ne seüst point.
Car li anemis se marvoie,
Quant il voit home qui s’avoie
A bien ovrer, a bien entendre.
Lors le rehaste sanz atendre
L’anemis por lui decevoir.
Dist Perchevaus : « Aperchevoir
Me puis que n’estes mie sage:
Vous alez querant le musage,
Qui fole estes et sanz conduit.
Je n’ai cure de vo deduit,
Car trop estes baude parliere
Et de vostre amour noveliere,
Et si n’afiert pas a pucele
Qui soit si gente ne si bele
Con vous estes, se biens m’aviegne.
De Dieu et d’onor vous soviegne,
De la sainte crois ou fu mis. »
Lors se saigne. Quant l’anemis
Voit qu’il a fait desor lui crois,
Lors s’en va et fist tel escrois
Par mi le bos et tel tempeste
Qu’il n’ot el bos oiseil ne beste
Environ a liue et demie
Que de paor ne s’en fremie.
Perchevaus voit cele aventure,
S’espee trait et a droiture
A fait cerne entor son cheval
Et entor lui, puis cline aval
Son chief, qu’il n’a nule peür;
Desi al jor dort asseür.
Levez est quant il vit le jor,
Car il n’a cure de sejour,
Ainz a mis son frain et sa sele,
Puis est entrez en la chapele
Et dist oroisons que il seut
Et prie Dieu qu’il le conseut.
Lors se saigne, s’ist del mostier,
Puis monte, et tot le jor entier
A chevalchié et le semaine.
Molt a sosfert travail et paine,
Mais de l’errer tant s’abandone
Qu’il vint as destrois de Valdone
En la haute forest estraigne
Qui avironne la montaingne.
Bien a reconut le destroit,
Car pres du bois iluec endroit
Encontra les cinc chevaliers
A cui il demanda premiers
S’il estoit Dieus ou angelos,
Quant il portoit ses gavelos.
Bien reconoist le terreoir,
Car pres d’iluec ert le manoir
Ki fu sa mere, bien le voit.
Cele part velt aler tot droit,
Qu’a l’autre fois, quant il i fu
Et sa suer l’ot reconneü,
Dont dist que sa suer jecteroit
D’iluec, et si le meteroit
Hors de cele forest salvage.
A tant en va vers le manage:
Molt fu liez quant vit le haut arbre
Et desoz le perron de marbre;
Cele part s’est luez adreciez.
Li pons ert contremont dreciez,
Car au disner assise estoit
La bele qui se dementoit:
GERBERT, Perceval.
Sovent pleure, molt se gaismente
Por son frere, et molt est dolente:
Sa vie het molt durement,
Car ele ne li plaist noient
Quant il l’en ramembre et sovient.
Perchevaus a le porte vient
Qui hautement huche et apele.
« Dieus aïde! fait la pucele,
Qui est che qui huche si haut? »
Ele meïsme en estant saut,
Si en est venue en la cort
Et sa maisnie aprés li cort.
Quant ele a veù Percheval,
Et au corsage et au cheval
Le reconnoist bien et as armes,
De joie li filent les larmes
Tout contreval la face clere.
Plus de cent fois li dist: « Biaus frere,
Vous puissiez li tres bien venir. »
Ja n’i quida a tans venir
Al pont jus metre et avaler.
Lors laisse le chaïne aler,
Le pont avale et il le passe.
Sa suer le baise a poi d’espasse
Plus de cent fois ainz qu’il descende.
Il n’i a serjant qui ne tende
Sa main a prendre son destrier;
Establé li ont sanz dangier
La ou il ot plus de forrage,
Car il ont de lor laborage
Orge et avaine et tant tremois
Qu’il ne seroit failli des mois,
Mien escient, por cent cheuvas.
Quant desarmez fu Perchevaus,
Se li a fait sa suer vestir
Uns dras qui valent sanz mentir
Mil mars d’argent a tot le mains.
Perchevaus a lavé ses mains
En deus bachins d’or esmerez
Que on li avoit aprestez;
Aprés est assis au disner.
Assez li avoit a doner
Sa suer venisons et chapons;
Li vins ne fu mie repons,
Ainz en i ot assez de cler,
Autant que s’on a un bocler
Le puchast on en un vivier:
Tant en ont garchon et bovier
Qu’il remaint devant els es pos.
Aprés mengier fu a repos
Perchevaus tot le jor entier,
Et quant ce vient a l’anuitier
Si se sont assis al souper.
Onques por conte ne por per
Ne vit nus hom sozper plus gent,
La ou il n’eüst plus de gent.
Quant orent sozpé a loisir,
Que Perchevaus se volt jesir
Et voloit estre reposez,
Car traveilliez ert et penez,
En mi la sale par delit
Li fait faire sa suer un lit
Qui molt estoit de riche ator.
Il est couchiez et tout entor
Jurent li serjant qui l’ont chier.
Sa suer est alee couchier
Qui lieement la nuit dormi.
Perchevaus, qui molt se cremi
Qu’il ne fesist trop lonc demor
Por la pitié et pour l’amour
Que il avoit a ses serjans,
Se lieve quant li jors fu grans.
Sa suer, qui ja fu esveillie
Et levee et appareillie,
Li demande por coi levoit
Si main et ou aler devoit.
Dist Perchevaus: « Foi que vous doi,
Je weil maintenant que nous doi
Montons, s’alons en l’ermitage
Ou ma mere fu el boschage
Chiez le saint hermite enfouie,
S’esté i ai ceste foïe
Espoir ce est la daerraine:
Ne sai se ja mais en cest raine
Revenrai, n’en ceste contree. »
Lors comande que affeutree
Li fust sa mule et ses chevaus.
A tant s’est armez Perchevals
Molt tost, et quant il fu armez
Ses chevaus li fu amenez
Si tost come il l’ot comendé.
Li serjant li ont demandé
Se sa suer ira avec lui.
« Oil, fait il, mais encore hui
Revenrons, se Dieu plaist, le soir.
— Dieus otroit que vous dïez voir »,
Dist chascuns des serjans qui pleure.
Perchevaus en meïsme l’eure
A sa seror tantost montee,
Lors monte, sa voie a hastee.
Tant vont par le forest ensamble
Que il sont venu, ce me samble,
A la chapelete petite.
La ont trové le saint hermite
Qui bien les a reconneüs
Si tost come il les a veüs,
Si les bienviegne et les acole
Et dolcement les apparole.
Perchevaus en vait a la lame
Sa mere, et prie que de l’ame
Ait Dieus merchi par sa douçor,
Lors pleure et dit a vois auçor:
« Ha, dolce mere, li pechié
Que j’ai por vous m’ont si chargié
Que ja espenis nes verrai,
Ne a l’amour Dieu ne venrai
S’il ne me regarde em pité. »
Descendus est, si a conté
A l’ermite tot de rechief
Trestout l’anui et le meschief
Qu’a eũ au Graal quester.
« Biaus dols amis, laissiés ester
Toz mals visces, fait li ermites :
Mescreans est et ypocrites
Cil qui quide par vaine gloire
Avoir l’amour Dieu et sa gloire.
Nenil! mais par afflictions,
Par jeünes, par oroisons,
Et avoir vraie repentance,
Par vestir haire en penitance,
Et confés de quanque on puet estre,
Et jehir a bouche de prestre.
De tels armes se doit armer
Chevaliers qui Dieu velt amer,
S’il velt estre preus et vaillans.
ll a l’espee as deus taillans;
Savez por coi? On doit entendre
Que l’uns taillans est por desfendre
Sainte Eglise, sachiez de voir;
En l’autre taillant doit avoir
Droite justice terrïene
Por garder la gent crestïene
Et por tenir droite justiche
Sans trichier et sans covoitise.
Mais li taillans est depechiez
De sainte Eglise, ce sachiez,
Et li trenchans terriens taille.
Chascuns chevaliers taut et taille
Les povres homes et raient
Sans che qu’il ne lor mesfont nient.
De cele part est trop trenchans
L’espee et cil est Dieu trichans
Qui tele espee avec lui porte.
De Paradis li est la porte
Fermee, s’il ne s’en amende.
Biaus dols amis, Dieus vous desfende,
Dist l’ermites, de tele espee
Dont vostre ame soit encorpee. »
Aprés le fin de son sermon
Dist l’ermites une oroison
Bele et saintisme et glorieuse
Qui molt fu dolce et prescieuse,
Que Dieus le destort de pesanche.
Et Perchevaus sanz demoranche
Prent congié con bien ensaigniez.
Li ermites les a saigniez
De la main debonairement.
Et Perchevaus isnelement
S’en va qui sa seror en maine.
Par mi la grant forest soutaine.
Tant a Perchevaus chevalchié,
Quant a l’ermite ot pris congié,
Et sa suer joste lui chemine
Qui l’aime d’amour enterine,
Qu’a lor manoir sont revenu.
A grant joie i sont recheũ
De lor serjans et de lor gent,
Molt les rechoivent bone gent
Et chascuns d’aus joie demaine.
Mais ains que past cele semaine
En esteront molt correchié;
Tout volroient estre escorcié
De dol, ensi con vous orrez.
Molt fu Perchevaus honorez
De sa maisnie cele nuit.
Et por che qu’il ne vous anuit
Vous volrai le conte haster:
Le plus briement que aconter
Vous porrai, vous dirai le voir.
Perchevaus qui por nul avoir,
Ne velt laissier que il ne voist
Le Graal querre, qui qu’en poist,
Et la Lance por qu’ele saine
Dont il a sosfert tante paine,
Mais anchois ara sa seror,
Ce dist, mise a gregnor honor,
La nuit a son manoir sejorne;
Mais au matin quant il ajorne
S’est atornez con por errer,
Car n’a cure de demorer.
Sa seror atorner a fait.
Por coi vous feroie lonc plait
De lor movoir ne de lor voie?
Mais je ne quit que nus hom voie
Ja mais de tant de gent tel doel,
Que chascuns serjans le sien woel
Fust mors : je quit ne lor chausist
Qui maintenant les occesist.
Chascuns pleure et grant dolor maine
De ce que Perchevaus en maine
Sa seror que il ont gardee
Dis ans que onques regardee
Ne fu de parent ne d’ami.
A poi que ne fendent par mi
De doel, et dient: « Las, chaitif,
C’est dolor que nous somes vif,
Quant hui cest jor perdons la riens
Qui plus nous avoit fais de biens,
Car ce est une sainte chose. »
Perchevaus mie ne repose,
Ains s’arme et puis a fait monter
Sa seror, et sans arester
Est montez, puis s’en sont parti.
A poi ne sont de doel parti
Quant d’aus se depart Perchevaus
Qui si a empris grans travaus
Con du Graal que il va querre.
Chascuns d’aus chiet pasmez a terre
Come mort, que nus ne dit mot.
La pucele pitié en ot
Quant sa maisnie a deguerpie
Qui l’avoient soef norrie,
Si a ploré de la pitié.
Perchevaus n’a plus respitié,
Ains ist du manoir, si s’en va.
Et sa seror aler rova
Toudis devant, que molt l’amoit.
Et la pucele se cremoit
Plus por son frere que põr li.
Percheval a molt abeli
De che qu’il a tel compaignie.
Tant vont qu’en une praerie
Vinrent qui molt fu large et bele.
A tant vit venir la pucele
Un chevalier sor un cheval
Armé, si vint vers Percheval
Issi tres orgueilleusement
Qu’il samble bien certainement
Que tout doie ocirre et confondre,
Car plus tost vint que une foldre
Sor le riche cheval de pris.
L’escu par les enarmes pris,
La lance el poing grosse de fraisne,
Vint a Percheval, si l’araisne
Come estols orgueilleusement.
« Vassal, fait il, hastivement
Vous covient la dame laissier :
Se chi me faites eslaissier
Vers vous par corrous ne par ire,
Mors estes, bien le vous puis dire,
Que riens ne vous porroit desfendre. »
Perchevaus prist de doel a fendre
Quant le chevalier entendi,
Mais belement li respondi:
« Sire, fait il, lessiez me aler.
– M’en ferez vous, fait cil, parler
Longuement que la dame n’aie? »
Dist Perchevaus: « Cruel manaie
Truis en vous, ce m’est bien avis,
Mais ja tant con je soie vis
Ne l’arez, ce sachiez sans faille,
Se vous cors a cors en bataille
Ne le poez vers moi conquerre.
– De plus ne te weil je requerre,
Fait cil, ce saches tu de fi.
Or te garde, je te desfi.
— Et je toi, ce dist Perchevaus.
A tant eslaissent les chevaus,
Si s’eslongent li uns de l’autre.
A tant ont mis lance sor fautre
Et les escus ont mis a point.
A tant li uns vers l’autre point,
Si se fierent par tel aïr
Que il ont fait le taint chaïr
Des escus, toz les porfendirent.
Mais li hauberc les desfendirent,
Et les lances estoient fors.
Se sont ataint par tel esfors,
En mi le pis sont enferré
Si que il sont jus aterré,
Mais certes molt grant tort aroit
Qui du chaïr les blasmeroit,
Car frain et seles et cheval
Furent tout rout, et li poitral
Caïrent ains que li seignor
En mi le pré sor la verdour.
Et li chevalier sus resalent
Et molt fierement s’entrassalent
As espees trenchans d’acier.
Li uns n’a gaires l’autre chier,
Car si tres grans cops s’entredonent
Et tant au ferir s’abandonent,
Hiaumes, haubers, escus n’i dure.
Molt par est felenesse et dure
La bataille des deus vassaus,
Et tant rendent dolereus cops
L’uns a l’autre c’andoi chancelent,
Si que li oeil lor estincelent,
Et li sanz toz vermaus et chaus
Lor bout des cors aprés les caus,
Hiaumes d’acier, haubers perciez,
Et les escus si depechiez
Qu’a poi lor poins covrir en puent.
Un poi se targent, si recovrent
Lor alaines, puis se requierent.
Des brans nus trais s’entrerefierent
Qui ont forment agües pointes.
Perchevaus li fist deus empointes,
Trois cops li done en un tenant,
Si grans que il tot maintenant
Chiet adens devant Percheval.
Perchevaus remonte el cheval
Qui si tost l’avoit aporté.
Perchevaus ne l’a deporté
Ne tant ne quant, ainz li cort seure.
Ochis l’eüst en petit d’eure,
Quant cil crie: « Por Dieu merchi,
Frans chevaliers, pas ne m’ochi,
Car outrez sui, je vous creant;
Avous me rent por recreant
A faire vo voloir du tout.»
Perchevaus qui n’ot pas estout
Le cuer, mais dolc et debonere,
Li dist: « Dont te covient il fere
Del tout mon bon outreement.
– Sire, vostre comandement
Ferai, ja n’en avrai despit.
– Or t’en va, fait il, sanz respit
Rendre prison al roi Artu,
Einsi le fianceras tu.
— Sire, fait il, molt volentiers,
Car les voies et les sentiers
Sai bien dusque a la cort le roi.
A tels armes, a tel conroi
Irai que je ai orendroit. »
Lors dist de par cui se rendroit
Prison quant a la cort venra.
« Par mon chief, il te covenra,
Dist Perchevaus, ains fianchier,
Tres bien porras al roi nonchier
Quant tu seras venus a cort
Que li chevaliers ki si cort
Les tint qui fu al grant tornoi
Et qui tant lor i fist d’anoi
Ne ainc ne valt dire son non
A nului, tant fust de renon,
Et a Gavain se combati
Si que li uns l’autre abati,
De par celui vous rendez pris,
Et Gavain qui est de tel pris
Me saluez cent mile fois.
Et dites moi sanz nul defois
Vostre non, car jel wel savoir.
— Sire, fait il, sachiez de voir
Que je sui Mordrés apelés.
— Biaus amis, or vous en alez
A Dieu », ce li dist Perchevaus.
Lors ratornent de lor chevaus
Les frains, les poitraus et les chaingles
Et estrivieres et sorchaingles,
Puis a remis chascuns sa sele.
Molt fu lie la damoisele
Ouant Perchevaus delivrez fu.
Lors montent, chascuns prent l’escu
Qui sont quassé, n’ont plus targié.
Li uns prent a l’autre congié,
Mais Mordrés ainçois fiancha
D’aler a cort. Tant chevalcha
Perchevaus qui sa suer en maine,
Tant ont erré cele semaine
Qu’il ont le Chastel as Puceles
Veü, ou tant a de torelles,
Et li mur estoient de marbre
Plus vert que n’est la fuellle en l’arbre
El mois de mai, jel vous tesmoing.
Perchevaus qui le vit de loing
Sot bien que c’estoit li chastiaus,
La ou pendoit li grans martiaus
D’acier a la table de coivre.
Molt se sot tres bien aperchoivre,
Qu’autre fois esté i avoit.
Et tantost con le chastel voit
Si se haste sans atargier,
Car laiens volra hebergier,
S’il puet, et sa suer avec lui.
Tant chevalcherent ambedui
Que il sont venu au chastel.
Perchevaus a pris le martel,
Si fiert deus cops desor la table.
Et maintenant, sanz nule fable,
Vint as crestiaus d’une torele
Une dame et une pucele
Vestues de deus chainses blans,
Mais ne sont mie d’un samblans:
L’une est joine, l’autre d’eage,
Li aisnee est dame molt sage,
Et sachiez que bien le dut estre:
Qui bien vous conteroit son estre
Vous diriiez trestot por voir
Que molt doit bien grans sens avoir.
Molt par estoit et bele et gente,
Plus est blanche que flors en ente
Sa vesteüre et toz ses cors.
Percheval voient qui defors
Estoit et sa suer avec lui.
Dist la pucele : « Grant anui
Nous avez fait, sire vassaus.
Nous volez vous par vos assaus
Chaiens ocirre et tormenter ?
Onques mais, ce vous puis conter,
N’i vint chevaliers c’une fois,
Puis qu’il ot oi no defois,
Et vous i estes revenus;
Ch’avez fait c’onques ne fist nus,
Qui passé avez no comant. »
Dist Perchevaus : « Je vous demant
L’ostel hui mais par carité. »
La vielle dame a escouté
Percheval qui molt belement
Prie l’ostel, et dolcement
Li respont la dame d’eage:
« Biaus amis, dont nous faites sage
Qui vous estes, sanz atargier,
Et je vous ferai hebergier;
Mais ançois volrai je savoir
Le vostre non trestot de voir
Et de vostre pere ensement. »
Perchevaus respont erranment :
« Dame, fait Perchevaus, oez:
De ce que vous me demandez
Vous dirai quanques j’en sarai,
Puis que par tant l’ostel arai.
Dame, j’ai a non Perchevaus,
Mes pere ot non Gales li Caus :
Itant m’en dist li Rois Pescheres;
Mais il me dist que si pecheres
Estoie que riens ne saroie
Du Graal devant que j’aroie
L’osque de l’espee soldee :
Mainte dolereuse soldee
En ai eüe puis se di.
Mon non, dolce dame, vous di,
Et si vous ai dit le mon pere,
Mais onques ne soi le ma mere,
Car n’estoie mie si sages,
Ainz estoie sos et salvages
Si ne l’apeloie fors « mere »,
Tandis que je avec li ere.
Et ele m’apeloit « biaus fieus ».
Dolce dame, si m’aït Dieus,
La verité vous en ai dite;
Et ma suer estoit si petite
Quant ma mere morut, por voir,
C’onques ne puet son non savoir,
N’ainc ma mere ne l’oï dire.
Tant estoit plaine de martyre
Por che que fu desiretee,
Onques nului ne fu contee
Qui ele fu, ne de quel terre,
N’onques nel sorent tant enquerre
Serjans qu’ele onques puis eüst
Que rien par li savoir peüst
Dont fu, ne de quel gent estraite.
La verité vous ai retraite
De quanques je en sai, par m’ame. »
Et quant l’a entendu la dame
Pitié en ot, si li respont:
«Biaus amis, fait ele, le pont
Vous ferai errant abaissier,
Le porte ovrir et ens laissier
Vous et vostre seror andoi,
Car, biaus amis, foi que vous doi,
Je sai molt bien qui fu vos pere
Et coment ot non vostre mere,
Car ele fu de mon lignage. »
La dame qui molt estoit sage
En est en sa sale avalee;
Mainte gente dame velee
Itrova, et mainte pucele,
Bien quatre vins, ainc n’i ot cele
Qui n’ait vestu un camelot,
Et chascune d’eles si ot
Un blanc voile desor son chief.
La dame cui ne fu pas grief
A fait la porte desfermer,
Le pont jus metre et avaler.
Et Perchevaus la porte passe
Et sa suer, qui trovent grant masse
De puceles dedens la cort.
Chascune maintenant acort
Jusque a la seror Percheval,
Sel saluent. Jus del cheval
Descent Perchevaus erranment,
Sa seror a molt belement
Mise jus de son palefroi.
Par le mance qui fu d’orfroi
Le prent la dame, si l’en maine
En la sale qui estoit plaine
De puceles blanches et simples;
Asfublé orent blanches guimples,
S’orent vestu camelos noirs.
Et Perchevaus, ce est li voirs,
A ses chevaus mis en l’estable,
Car seneschal ne connestable
N’ot el chastel, se dames non;
Fain et avainne a grant fuison
Ot li ber avec ses chevaus.
Molt fu me sire Perchevaus
Tost desarmés, car deus puceles
Qui molt furent gentes et beles
Li ont osté toz ses conrois.
Et sachiez c’onques quens ne rois
Ne fu mius servis que il fu.
Riche luminaire et grant fu
Orent, qu’il ne faisoit pas chaut:
Del fu a dire ne me chaut,
Mais pres estoit de le Toz sains.
Perchevaus n’estoit pas toz sains,
Ains estoit navrez et blechiez
Et del fer porter camoissiez.
Mais en tel liu est assenez
Que dusque a poi sera sanez,
Car la dame ot un oignement
Dont ele l’oint molt dolcement,
Lués furent ses plaies garies:
C’est l’onguemens as trois Maries
Qui porterent Nostre Seignor.
Et Percheval et sa seror
Honererent quanqu’eles porent.
Icele nuit a souper orent
De quanques volrent a plaisir.
Aprés souper ne volt taisir
Perchevaus que il ne parlast
Et que la dame n’araisnast
Qui estoit dame du chastel:
« Dame, dist il, se vous ert bel,
Por amour Dié, dites me voir,
Le non ma mere weil savoir
Molt volentiers, dame, or le dites,
Et se vous li apartenistes. »
Et la dame piteusement
Li a dit : « Sachiez vraiement
Qu’ele ot a non Philosofine,
Et envers Dieu fu de cuer fine.
Me cousine germaine estoit,
Et l’une l’autre molt amoit.
Le Graal cha oltre aportames,
Quant moi et li la mer passames,
Qui tant par est chose saintisme;
Par le comant au roi altisme
Le ravirent li angle puis,
Car li païs estoit destruis
Et plains de gent trop pecheor.
Et chiés le bon Roi Pescheor,
La ou vous fustes, fu portez;
Ore en savez les veritez.
Chi nous contenons netement
Et si vivons honestement :
Les dames gardent chasteez
Et puceles virginitez.
Un affaire avez empris grief
Dont nus ne puet venir a chief,
Ce est de querre le Graal.
Si faites pechié et grant mal
Qui vo seror od vous menez;
Se cortois estes et senez
Vous le lairez od nous ichi.
— Dame, fait il, vostre merchi,
Molt volentiers et de bon cuer
Lairai chi avec vous ma suer. »
A tant les paroles finerent;
Li lit sont fait, couchier alerent.
En une chambre a or musique
Qui molt estoit et bele et riche
Mainent Percheval deus puceles
Qui molt furent gentes et beles:
En un riche lit l’ont couchié;
A tant s’en vont, si l’ont laissié.
Sa seror les dames en mainent,
De li honorer molt se painent.
Couchies sont, si se dormirent.
Au matinet, quant le jor virent,
Se lieve Perchevaus errant
Et mist la sele en l’aufferrant.
Ses armes errant demanda;
Sa seur a armer li aida
Tout en plorant molt tenrement.
Quant armez fu isnelement
En est montez sor son cheval.
Cil qui molt ot le cuer loial
A pris congié as damoiseles
Et as dames et as puceles;
Molt a priié de sa seror
K’ele soit gardee a honor.
Lors fu la porte desfermee.
Perchevaus, qui molt a amee
Sa seror, a le congié pris
Come sages et bien apris.
A une des puceles prie
Por amour Dieu qu’ele li die
Coment lor dame est apelee,
Et cele qui molt fu senee
Li a dit molt tres doucement:
« Sire, sachiez veraiement
Que c’est dame sainte Ysabiaus. »
Quant Perchevaus, li preus, li biaus,
L’oï, forment en fu joieus;
A tant en va plorant des oeus,
Si s’en va le Graal quester.
De Percheval lairai ester,
De Mordret parler me convient,
Cui a la cort aler covient
Rendre prison al roi Artu,
Qui tant estoit de grant vertu.
Tant erra et tant chevacha
Et tant de l’aler s’avancha
Qu’il est venus a Carlion,
Ou li rois et tout si baron
Estoient et fesoient feste.
Mordrés ne tant ne quant n’areste,
Ains vint a cort devant le roi,
A tels armes, a tel conroi,
Come il parti de Percheval.
Lors descendi de son cheval,
Si dist au roi en sa raison:
« Rois, fait il, je me rent prison,
Mais ne sai dire de par cui,
Fors solement de par celui
Qui fu au grant tornoi venus,
Mais onques n’i fu conneüs :
Conquis m’a d’armes et outré,
Par force, cors a cors, maté,
Mais molt fu dure la bataille.
Il me fist fianchier sanz faille
Qu’a vous me renderoie pris. »
Li niés le roi, Gavains, a pris
Mordret, son non li demanda,
Et Mordrés son non li conta.
Ouant li baron l’ont entendu
Durement furent esperdu
Qui li chevaliers pooit estre
Oui d’armes par estoit si mestre,
Qui Mordret a vencu et pris,
Et du grant tornoi ot le pris.
Mordrés mon seignor Gavain dist:
« Li chevaliers, se Dieus m’aït,
Vous salue et vous connoist bien,
Mais ne le conneüstes rien
Au grant tornoi, bien le vous mande,
Et si en fustes molt en grande. »
Coi que Mordrés fu el palais
Faradiens a grant eslais
Entre ens et sa feme avec lui ;
Devant le roi vienent andui.
Faradiens fu bien apris
Et dist au roi: « Je me rent pris
Avous de par celui qui sist
En la chaiere, ce me dist:
Conquis m’a, nel doi pas noier,
N’il ne me doit pas amuier,
Quant conquis sui par si preudome. »
Lors li conta toute la some,
Sans riens celer et sanz mesprendre,
Coment li fist sa feme prendre:
« Vos prisons sui, a vous m’envoie. »
Et dist li rois : « Se Dieus me voie,
Por lui esterez chiers tenus
Et vous soiés li bien venus,
Que c’est Perchevaus, nos amis,
Qui cha a moi vous a tramis. »
Au mengier est assis li rois
Artus, li preus et li cortois,
Et tuit li baron ensement,
Au mengier sisent lieement;
Bien sont servi. Quant ont digné
Si se sont des tables levé,
Del vassal parlerent assez
Par cui Mordrés estoit lassez,
Si dient par adevinaus
Que che avoit fait Perchevaus.
Ensi parlant le jor passerent,
Le chevalier molt aloserent.
A tant a on vespres sonees
Qui hautement furent chantees.
Li archevesques d’Oriant,
Par le proiere et le comant
L’archevesque de Carlion,
Par debonaire entention
Bel et hautement les chanta.
Et ensamble od lui en rala
L’archevesques de Duveline,
Qui fu venus en cel termine
Parler al riche roi Artu
De par un roi qui molt preus fu :
C’ert Guillaumes, qui estoit rois
D’une partie des Irois.
Tout le cuer par devers a destre
Garda li vesques de Wincestre
Qui apris ert de bone escole,
Et li evesques de Nicole
Devers senestre le gardoit
Qui molt bons clers et biaus estoit.
Cil doi chantoient molt tres bien,
Nes pooit on reprendre rien:
Bons chans avoient et haus sons.
Mis fu a chanter le respons
Li archevesques d’Evruïch
Avec celui de Beruïch.
Quant les vespres furent finees
Les gens en sont totes alees ;
La nuit revinrent as matines,
Cinc rois i ot et sis roines.
Et quant ce vint a la grant messe,
N’i ot duchoise ne contesse
Ne roïne qui dont n’i fust.
Se grant osfrande n’i eüst,
Ce fust une merveille a dire.
Molt i ot grant presse et grant tire
A siuir la porcession.
L’archevesques de Carlion
Ne se valt revestir le jor,
Ainz fist revestir par honor
L’archevesque de Cyriant
Qui le service ot fait avant;
Les vespres ot la nuit chantees
Et les matines honorees,
Et puis le grant messe chanta
Qui assez longuement dura.
Et quant ele fu par finee
En la grande sale pavee
S’en alerent tout por mengier.
Keus l’eut si fait appareillier
Que maintenant l’iaue donerent.
Tot erranment li roi laverent,
Car cinc estoient coroné.
Grant piece a li mengiers duré
Qui molt fu biaus et honorables.
Aprés mengier ostent les tables.
Einsi come li rois lavoit,
Uns escuiers a grant esploit
Entre laiens, si salua
Le roi, que on tost li mostra,
Molt sajement a jenoillons;
Aprés comence ses raisons.
« Sire, ce dist li escuiers,
A vous m’envoie uns chevaliers
Qui aventure vient ci querre
En ceste vostre cointe terre.
D’outre mer est venus de loing,
Et ce n’est por autre besoing
Fors por faire chevalerie
A ciaus de la vostre maisnie;
Si vous prie sanz atargier
Lui trametez un chevalier
A cui il ensaier s’en puist :
Autre chose ore ne li nuist.
Soz ce chastel en mi ces prez
Sor son cheval l’atent armez.
Ses armes sont toutes dorees
Qu’en cest païs a aportees,
Et ses chevaus est uns fauviaus
Qui assez est mieldres que biaus. »
Li rois sozrist de la novele;
Gisflet le fil Do en apele,
Comanda lui que tost s’armast,
Au chevalier joster alast.
Et Gisflés qui molt en fu liez
S’est vestus et appareilliez,
Il n’i a gaires atendu.
Monte el cheval quant armez fu,
Vint ens el pré qui pres estoit
Ou li chevaliers l’atendoit.
Et quant entreveũ se sont,
Autres manaces ne se font,
Mais les escus pains a vernis
Traient avant devant lor pis,
Si baissierent les grosses lances
Qui planees erent et blanches.
Des esperons les chevaus brochent
Qui por bien aler tant s’esforcent.
Gisflés fiert si le chevalier
Que son escu li fait perchier,
Mais le hauberc si fort senti
Que onques maille n’en rompi;
De le fort lance au paraler
Fist plus de cent tronchons voler.
Li chevaliers seürement
Feri lui si tres durement,
Con cil qui bien le sot requerre,
Que son escu au brac li serre
Et le bras al cors ensement.
Tout voiant le roi et sa gent
L’a a la terre porté jus,
Trestot voiant contes et dus,
Voiant rois et voiant roïnes
Et voiant dames et meschines,
Qui n’en orent onques leeche.
Et li chevaliers tost s’adreche
Au cheval et si l’aresta,
Et un sien vallet le bailla,
Dont cinc molt biaus et bien montez
Ot od lui iluec amenez.
Par l’un d’aus a, ce m’est avis,
As dames le cheval tramis.
Et Gisflés s’en revait a pié
Qui molt en a le cuer irié;
Mais si vallet qui se hasterent
Son palefroi tost amenerent;
El pré encontre lui l’amainent,
Et du remonter molt se painent.
Si l’en mainent en la cité
Molt honteus et desconforté.
Ainçois qu’il se fust desarmez
Est Lancelos du Lac montez
Trestoz armez sor son cheval
Por lui vengier de cel vassal,
Car del roi le congié en ot.
El pré en vait plus tost qu’il pot
Ou le chevalier a trové
Qui par samblant l’a poi douté,
Car si tost con le voit venir
Vers lui s’adreche par aïr.
Et Lancelos vers lui s’adreche
Qui plains estoit de grant proece.
Tost et radement s’entrevinrent,
Des grosses lances que il tinrent
Par mi les escus s’entrefierent
Que molt legierement perchierent;
Mais les haubers si bons troverent
Que onques maille n’en fauserent.
Les grosses lances pechoierent
Et si durement esclichierent
Qu’ausi come une escorce esmient.
Au paraler ne se detrient,
Si s’entrehurtent par esfors
Et des visages et des cors
Que li oeil lor estincelerent
Et dens et nez lor escreverent.
Onques me sire Lancelot
Tel ceingle ne tel poitral n’ot,
Ne si fort archon par derriere,
Tel sele ne tele estriviere,
Qui ne froissast toz et rompist.
Du bon cheval sor coi il sist
Est Lancelos a terre jus
Issi tres durement cheüs
Que por un poi qu’il ne creva.
En grant piece ne se leva.
Quant li Breton ont che veü,
Molt en sont dolant et confu,
En lor cuers molt se correchierent
Et molt par s’en esmerveillerent,
Et dient: « Dols Dieus, qui puet estre,
Cil chevaliers qui si est mestre,
Qui Lancelot a abatu? »
Dolant en sont et irascu.
Et li chevaliers sanz targier
Par les resnes prent le destrier,
As dames la sus le renvoie
Qui n’en ont ne solas ne joie.
Et des escuiers Lancelot
Cort chascuns al plus tost qu’il pot
Por enseler son palefroi,
Et li amainnent en secroi,
Et il monte et vint a le vile.
La joste virent tel troi mile;
N’i a celui qui n’en pensast
Et molt ne s’en esmerveillast.
Armez se fu et bel et bien
Yvains, fius le roi Urien,
Es pres s’en vint sanz atargier
Por Lancelot del Lac vengier.
Mius velt morir que il n’abat
L’orgueil celui et ne le plat.
El pré en vint et celui trove
Qui cointement encor se prove,
Car tot ausi tres freschement
Come il fist hui premierement
S’adrece a lui quant il le voit.
Me sire Yvains, qui tels estoit
Que il n’i avoit riens a dire,
Li recort sore par grant ire.
Tost s’entrevienent li vassal,
Que tost coroient li cheval.
Par tel air s’entreferirent
Que des escus les ais fendirent,
Car chascuns son pooir i mist.
Me sire Yvains en pieces mist
Sa lance qui fu roide et fors,
Et cil fiert lui par tel esfors
Que par mi son escu doré
Li a le blanc hauberc falsé
Qui molt ert boins et biaus estoit.
Desoz la boutine tot droit
L’a ens el ventre un poi navré.
A cel cop l’eüst mort jecté
Que mais sa bouche ne parlast
Se sa lance ne pechoiast,
Mais si l’enpaint qu’envers tot plat,
Gambes levees, jus l’abat.
Outre s’en passe et prent son tor,
Le cheval prent par grant vigor,
Tantost as dames le renvoie;
Et sachiez qu’as Bretons anoie.
Et me sire Yvains s’est dreciez
Toz honteus, et si est blechiez;
Et si vallet li ramenerent
Son palefroi, sel remonterent,
Si l’en mainent a son hostel.
Molt irié, mais n’en puet faire el.
Quant cheüs fu me sire Yvains,
Dont s’arma me sire Gavains
Molt tost, et quant il fu armez
Sor le Gringalet est montez,
Si vint es prez molt aatis
Et desirrans, je vous plevis,
De ses compaignons a vengier.
Quant veu a le chevalier
Et il lui, si s’appareillierent
De joster, et avant sachierent
Par les enarmes les escus,
Et les lances as fers agus
Ont baissies, si esperonnent.
Grans cops et crueus s’entredonent
Par mi les escus reluisans
Dusque es haubers fors et tenans;
Les lances froissent dusque es poinz,
Ce lor fu mestiers et besoinz.
Lors s’entrehurtent durement
De cors et de vis ensement,
Et des bons destriers autresi
Qui fort estoient et hardi;
Si ingalment s’entrehurterent
Que tot quatre a terre verserent
Tout estordi en mi l’erboi.
Une grant pieche jurent coi,
Puis resont sus en piez sali
Et furent trait li brant forbi,
Si s’entrevienent essaier.
Les espees bel manoier
Savoient molt, dont il se donent
Si grans cops que trestot s’estonent.
Des elmes reluisans et clers
Ont detrenchiez les chapelers,
Et les escus detrenchiez toz
Et par deseure et par desous,
Molt s’entrehurtent et empaignent,
D’aus empirier pas ne se faignent.
Sovent se vont saisir as bras.
Mais li chevaliers fu plus las,
Qui tant avoit devant josté,
Son cors traveillié et pené
Plus que n’ot me sire Gavains.
Et de che sui je toz certains
Qu’il ausi molt menres estoit.
Et quant me sire Gavains voit
Que cil ert molt menres de lui
Et se ne li pot tolir hui
Un tot sol pas de son estage,
Por un poi que d’ire n’esrage.
Et de che li a molt pesé
Que il avoit hui tant josté
Et encor li samble ausi fiers
Et aussi fres come a premiers.
Vers le palais a regardé,
Dames i voit a grant plenté:
Tel honte en a toz en tresue,
Et lors li cort et s’esvertue;
A che que il le sent lassé,
L’a molt laidi et refusé,
Molt l’apresse, molt le demaine;
Ja le mesist en grosse alaine,
Quant uns menestreus vint al roi
Qui li a dit tot sanz desroi,
Et oiant les barons a dit:
« Sire, se Damedeus m’aït,
Je connois bien cel chevalier;
Hui mais ne le poi enterchier:
Tristrans est apelez sanz faille,
Niez est roi Marc de Cornuaille.
C’est cil qui le serpent ocist
Et Morbot qui tant de mal fist,
Par coi conquist la bele Yseut
Por cui amour sovent se deut.
Au roi son oncle la mena,
Mais par pechié puis l’aama
Par un chier boire que il but.
Et quant li rois ot aperchut
L’amour d’aus deus, celui chacha,
De sa terre le congẽa.
Par ses armes le reconnois.
Quant vit que ses oncles li rois
Li ot sa terre deveee
Ot il ceste oevre devisee
Qu’il porteroit armes dorees
Dusque a tant qu’il aroit trovees
En estrange terre aventures
Si tres pesmes et si tres dures
Que chevalier de vostre cort,
Dont li renons si tres loins cort,
Eüst abatu au joster.
Je le connois bien sanz douter.
Fait su ce que vous ai conté
A Lancien le grant chité,
Devant Yseut la preus, la bele,
Et devant Brengien la pucele. »
Quant li rois Artus che oĩ
Molt durement s’en esjoï.
« Oez, seignor, dist il, oez,
C’est Tristrans qui tant est loez
Que veoir poez la aval,
Conbatre a loi d’ome vassal.
Bien le m’a chi Deus amené;
Certes molt m’a hui honoré.
La bataille vois departir
Ne le porroie plus sosfrir. »
Lors vait au champ sanz plus targier,
Od lui en vont maint chevalier.
Ses a a force departis,
Puis a Tristran son non requis
Et il en a le voir jehi,
Et li rois l’a molt conjoï.
Et quant me sire Gavains sot
Que c’est Tristrans, grant joie en ot,
A son hostel l’en a mené,
Ilueques se sont desarmé.
Deus bliaus, l’un de halepin
Et l’autres d’un cher baudequin,
Doi chamberlenc lor aporterent,
Dont il gentilment se parerent;
Puis chaignent çaintures de soie
A membres d’or fin qui rougoie.
Fremaus presentent a chascun;
Me sire Gavains en prist un,
Si l’a tantost a son col mis,
Mais Tristrans n’a pas le sien pris:
Fremail, ce dist, ne meteroit,
Ne en son doit anel n’aroit
Dusqu’al terme qu’il avoit mis
A tele a en alcun païs.
Son col qui durement blanchoie
A fait fermer un las de soie.
Puis lor aportent deus mantiaus,
Forrez d’ermine, bons et biaus,
D’autel drap con li bliaut furent.
Atant li escuier corurent
Por les palefrois amener,
Et li chevalier vont monter.
Tenant s’entrevont par les mains
Tristrans et me sire Gavains;
Ensi sont a la cort venu
Ou molt bel furent recheü.
De Tristran fist li rois grant joie,
De remanoir forment li proie.
Molt ont Tristran tout conjoï,
Meïsmes cil qu’il abati;
Mais teus puceles ot laiens
Et tels dames, si con je pens,
Qui amaissent autant ou plus
Qu’il fust par la goule pendus
Ne qu’il se fust embatus la,
Por lor amis qu’il trebucha
Devant eles si laidement
Et voiant tant de bone gent.
Molt fu, ce sachiez vous, Tristrans
De toz deduis entremetans
Et de toz jeus endoctrinez,
D’eschés, de tables et de dez.
Il set de riviere et de bois
Plus que vilains ne que cortois;
Et quant entrejecter voloit,
Trestoz les autres en passoit;
Et quant ce vint a l’escremir,
Nus ne se puet a lui tenir;
Et quant ce venoit au luitier,
N’avoit en la cort chevalier
Que a la terre n’abatist
Et tout coi soz lui ne tenist.
Ensaiez en fu des plus prous
Et il les abatoit trestous.
Quant me sire Gavains ce voit
Que il ensi les maistrioit,
Une fois s’i volt ensaier
A lui sa force por luitier.
En son hostel priveement,
En une chambre lonc de gent
S’en entrerent et por luitier
Molt les veïssiez esforchier
Et estraindre et muer colors,
Molt lor veïssiez faire tors,
Car andoi erent fort et roit.
Mais Tristrans mius luitier savoit :
A une fois si le sosprist,
A un tor del jenoul qu’il fist,
Que dedesoz lui l’abat jus.
Sor le ventre li est cheüs,
Si que por poi ne le greva;
Mais vistement se releva.
Par grant amour a fait un ris,
Sor son fremail en mi son pis
Li a apoïe sa main,
Puis li a dit: « Sire Gavain,
De mon luitier que vous est vis?
Ore en avez auques apris:
Abatu m’avez orendroit,
Mais tout che est sor vostre droit. »
Gavains se lieve, si sorrist,
Par grant amour a Tristran dist:
« Sor mon ventre abatu vous ai.
Ja mais ne m’i assaierai,
Por poi que crevé ne m’avez,
Trop plus de moi luitier savez. »
A tant se sont d’iluec torné,
Assez en ont ris et gabé.
Molt fu Tristrans amez de tous,
Et me sire Gavains li prous,
En qui ot tant proece et sens,
Tot par tot as tornoiemens
Le menoit por aventurer
Que sanz lui ne volt plus errer.
Et Tristrans, qui tant preus estoit,
Toz les autres d’armes passoit :
Nus ne s’i prent, ce est del mains,
Fors sanz plus me sire Gavains.
Tant que d’Iseut li a membré,
De li veoir a volenté,
Et pense qu’il engien querra
Qu’a peu de terme le verra.
Puis a par molt grant amistié
A mon seignor Gavain proié
Qu’il priast son oncle le roi
Qu’il le laissast aler od soi
Et dusque a doze chevaliers.
Me sire Gavains volentiers
Li otroia molt bonement
Et vint al roi isnelement,
La requeste Tristran li dist.
Li rois pas ne li escondist,
Ainz li otroie; nequedent
Li a priié molt dolcement
Que il demorast a sa cort.
Mais Amors qui si le tient cort
Li fait si son cuer esmovoir
Que por mil mars de fin avoir
Ne laira que ne voie Yseut
Por cui amour sovent se deut,
Neporquant molt li abelist.
Les chevaliers que il eslist
Vous nomerai assez briement:
Gavain eslit premierement,
Keu le senaschal et Yvain
Et Sagremor et Agravain;
Avec fu Lancelos du Lac,
Cligés et Erech li fius Lac,
Carados et Bliobleris,
Gorvains, Cadrus et Meraugis.
La nuit, quant vint aprés souper,
Chevalier et baron et per
S’en vont a lor hosteus jesir.
Tristrans qui fu en grant desir
Que il veïst Iseut s’amie,
Quant vit le jor ne targa mie.
Il fait ses compaignons lever
Et lor asfaire bestorner.
Chascuns ot roube maltaillie
Que Tristrans ot appareillie
De vair et de vert et de pers;
Et Tristrans qui molt fu apers
Ot roube d’escarlate nueve,
De deus pars li sorcos li cuevre
Plus de plainne palme les bras :
N’ot mie escharseté de dras
As roubes faire que il ont.
Chascuns ot un chapel roont
Lé et mal fait, ce est la voire,
Ridees hueses, coisfe noire
Orent qui bien font le quaillier,
Et s’orent fait appareillier.
Lor palefrois en tel maniere
Que sele et frain et estriviere
Sont tot viez, nis li esperon.
Et si ot chascuns chaperon
Grant qu’il li va tot au travers.
Chascuns ot estrument divers,
Cor ou fretel ou calemel,
Et li autres pipe a forrel;
L’uns harpe, l’autres chifonie
Flagol, saltere ou almonie;
L'uns tabor, flehute sanz faille,
L’autre estive de Cornuaille;
Et Tristrans porte une viele,
Que nus mieus de lui ne vïele.
Tout si faitement atorné
En sont droit vers le cort alé.
Al roi en vont le congié prendre
Et as barons sanz plus atendre.
Li chevalier qui sont entour
Rient quant voient lor atour.
Li rois monte, si les convoie.
Tristrans, qui bien savoit la voie,
Fist le roi Artu retorner,
Car n’ot cure de sejorner,
Ains oirre chascun jor a tire
La ou ses cuers tot adés tire.
Tant vont un chemin ancien
Qu’il sont venu a Lancïen,
Une cité molt haute et fort.
Li rois. Mars a tot son esfort
En est venus a la roïne
Yseut qui tant est pros et fine.
Tot li baron qui del roi tinrent
Par amor et par force i vinrent
Por un tornoi qu’il avoit pris
Encontre un roi de molt grant pris,
Qui molt fu orgueilleus et fiers.
C’est li Rois des Cent Chevaliers.
A Lancien ot molt grant gent
Qui molt s’acesment cointement
Et font lor escus enarmer,
Haubers et cauces atorner;
Cotes a armer et banieres
Avoient de maintes manieres;
Par la vile font lor atour.
Li rois Mars sist devant sa tour
Et la roïne sist a destre.
Li tornois dut al tierc jor estre,
Si regarda molt la roïne
L’affaire, l’estre et le covine
Des chevaliers, mais pas n’i voit
Ce dont ses cuers est en covoit:
C’est de Tristran, le sien ami.
Bien a passé an et demi
Que ne le vit, molt l’en pesa.
Le chief baisse, a Tristran pensa,
En cel pensé molt se conforte.
A tant Tristrans entre en la porte
Et si compaignon, doi et doi,
Li uns tint l’autre par le doi,
Ensi s’en vont par mi la vile.
Tristrans, qui molt savoit de gille,
Car Amors li ensaigne bien,
Chevalche par mi Lancien,
Sa viele a son col pendue.
Sa coisfe ert en deus lius rompue
Si que li chavel defors perent,
Et li pendant de sa coisfe erent
L’uns devant et l’autres derriere;
L’un oeil ot clos. En tel maniere
Par mi la vile maine esfroi,
Tant que il vint devant le roi.
Tristrans, qui bien savoit son roi
De parler, vint devant le roi,
Au perron devant lui descent
Et si compaignon ensement.
«Sire rois, fait il, Dieus vous salt. »
La roïne tote tressalt,
Quant de Tristran oï le vois,
Car oï l’avoit maintes fois,
Si s’esmerveille se c’est il;
Mais ele dist bien que nenil,
Que Tristrans a deus oeus sans faille.
Dist Tristrans : « Rois de Cornuaille,
Retien nous et done du tien,
Car nous te servirons molt bien. »
Li rois respont : « De quel mestier?
— Sire, dist Tristrans, de gaitier
Vous et vos tours, se mestiers est.
Appareillié somes et prest
De faire che que nous savons. »
Lors comande a ses compaignons
Qu’il mecent hors lor estrumens,
Et cil font ses comandemens,
Puis qu’il l’ot dit molt le font tempre.
Chascuns son estrument atempre;
Sonent et acordent si bien
Que nus n’i set a dire rien,
Tant est dolce la melodie,
Car n’i a chevalier ne die
C’ainc mais n’oirent si dols son.
« Seignor, dist li rois, ma maison
Gaiterez que je vous detien. »
Dinas apele et dist : « Cha vien,
Maine moi ces gaites amont. »
Li rois mande gens et semont,
De partout il i sont venu.
Maint bon chevalier esleü
Ot avec lui a icel jor
Qui n’estoient mie a sejor,
Ains font atorner lor harnois;
Molt desirent que li tornois
Assamblast por als esprover;
Li rois Mars fist Tristran trover
Et ses compaignons tos lor coust.
Tout droit aprés le mi aoust
Fu li tornois criez et pris;
Mains chevaliers de riche pris
I vint por acroistre son los.
Entre la cité et le bos
Fu la plaigne plaine et ingaus;
Dalez la forest fu li gaus
Ou il ot une bele lande,
N’ot si bele dusqu’en Yrlande,
Tout ensi come il m’est aviere;
Par mi coroit une riviere
Qui molt estoit clere et bruians.
Dalez la riviere corans
Fist son tref tendre toz premiers
Li frans Rois des Cent Chevaliers,
Qui molt estoit de grant renon:
Por che avoit ensi a non
Que sans cent chevaliers n’est onques.
Mais plus en ot assez adonques,
Car devers la soie partie
Estoit venus par aatie
Claudas qui fu de la Deserte,
Qui ainc ne s’esmaia por perte;
Taillars et Clairs et Godroés
1 sont logié dalez un guez,
Dorchin li preus et Gogulor,
Guirrés li rous et Esclador,
Et Branes et Tydorïans,
Canor, Eslis et Estorgans,
Et molt d’autre chevalerie.
Tout contreval la praerie
Avoit maint riche tref tendu.
Trestot le jor ont entendu
A faire lor haubers froier.
En paine sont cil escuier
D’atorner penonciaus et mances
Et banieres et conoissances.
Et cil garcon chevaus conroient.
Par la cité tres bien s’aroient
Li chevalier por tornoier,
Et s’il ne vous doit anuier
Dire vous weil une partie
Des barons qui par aatie
Sont devers le roi Marc venu.
ll i vient Ydres, li fius Nu,
Claradus et li rois Bridas,
Disnadarés et Moadas,
Et si vint Jacob d’Estragueil
Et Jolies de Tintagueil,
Bruns sans Pitié et Brunamort
Qui maint bon chevalier a mort
El gué del Gaut par son oltrage,
Cil rendoit al roi maint ostage;
Et si vint li rois Elygos,
Meliadus et Gosengos,
Dinas et li quens Beduiers.
Chascuns amena chevaliers
Tant come il pot devers le roi.
Chascuns ot armes et conroi,
Covertures et fres escu,
Con cil qui avoient vescu
De tel mestier molt longuement.
As vespres du tornoiement
S’en issirent li bacheler
Qui ne se volrent pas celer,
La veïst on tant penonchel
Et tant escu a lionchel.
Et cil defors les armes prisent
Qui molt hardiement emprisent
Le tornoi contre chiaus dedens,
Au comenchier entre deus rens
Jostent maint chevalier novel.
Premiers point le cheval isnel
Maudamadas de Galoee.
Entre deus rens lance levee
S’est eslaissiez por lui mostrer,
De l’autre part a l’encontrer
Est venus poignant Gogulor.
Grans cops sor les escus a or
Se donent des lances planees
Si qu’eles sont enastelees
Et li escu fraignent et fendent;
Sor les estriers si fort s’estendent;
Que les coroies en rompirent;
D’ire et d’orgueil andoi sozpirent;
Si fort se sont entrencontré
Que des jenols en ont porté
Le cuir et des bras et des coutes.
Dont sont comenchies les jostes
En cent lius contreval la pree.
Toute jor dusque a la vespree
Fu li tornois devant la porte.
Qui gaaing i fait, si l’emporte.
Maint cheval i ot asfolé,
Molt furent cil dedens foulé
Et sormené, ce m’est aviere,
Que ens es guez de le riviere
Les mainent ferant laidement.
Si vous di bien certainement
Que se tost ne venist la nuis
Au roi March fust grans li anuis,
Mais li vespres les departi.
Des deus pars se sont aati
Que demain, quant messe ert chantee,
Ara chascuns la teste armee
Por recomencier le tornoi.
Au roi Marc torne a grant anoi
De che qu’il les ot mis arriere
Par mi les gues de le riviere;
La nuit le mostra ses barons :
«Seignor, dist il, demain arons
Le tornoi, pensons de bien faire.
Or se porront li preu refaire;
A ces vespres nous ont laidis. »
Molt josta bien li Lais Hardis,
Guirrés li rous, et Tydoriaus
Gaaigna deus chevaus molt biaus:
Molt en parolent conte et per.
A tant s’asieent al souper;
Bien sont servi, molt orent mes.
Tristrans, qui toz tans est en es
Que il peüst Yseut veoir,
En mi la sale va seoir;
Ses compaignons fait arengier;
Molt ont a boivre et a mengier,
Car li rois les fait bien servir;
Mais bien le volra deservir
Tristrans, se il puet, al tornoi.
Mais ce li torne a grant anoi
De che qu’Iseus ne l’a perchut;
Durement s’en tint a dechut,
Si dist, s’il puet, engien querra
Coment a li parler porra.
Sovent le regarde d’un oeil ;
En sa main a pris en flagueil,
Molt dolcement en flajola,
Et par dedens le flaguel a
Noté le lai de Chievrefueil,
Et puis a mis jus le flagueil.
Li rois et li baron l’oïrent,
A merveille s’en esjoïrent;
Yseus l’ot, molt fu esmarie.
« Ha! fait ele, Sainte Marie,
Je quit c’est Tristrans, mes amis,
Qui en tel point est chaiens mis
Por moi, je le quit bien savoir.
Non est! Je ne di mie voir:
Tristrans a deus oeus en sa teste,
Et cist a perdu le senestre ;
Ce n’est il pas, je le quit bien,
Que Tristrans n’est mais de moi rien :
Menti a vers moi et mespris,
De che qu’il a autrui apris
Le lai que moi et lui feïsmes.
Ou je quit c’est Tristrans meïsmes,
Car onques ne menti vers moi.
C’est il ! a mes deus oeus le voi,
Bien m’i acort que ce est il.
Je ne le doi pas tenir vil:
En tel abit est por moi mis;
Il ovre c’un loiaus amis,
Mainte paine a por moi eüe. »
Ensi est Yseus percheüe
Par le lai que Tristrans nota.
Maintenant les tables osta
Dinas qui estoit seneschaus.
La nuit conroient lor chevaus
Cil garçon et donent avaine.
Cil escuier sont en grant paine
De lor haubers encoroier
Toute nuit dusque al esclairier
Oue li chevalier sont levé,
Qui as prestres orent rové
Que matin chantassent lor messes,
Que matin rendront lor promesses
Cha defors qu’il orent pramises.
A tant sonent li saint as glises,
Et li baron vont al mostier
Por escouter le Dieu mestier.
Aprés la messe sont armé
Li prinche qui sont renomé.
La veïst on tante baniere
Qui sont de diverse maniere,
Tant elme, tant escu a or,
Et tant destrier bauchant et sor,
Et tant bon chevalier de pris
Qui sont montés, les adols pris,
Et ont lacies les ventailles.
A tant s’en issent les batailles
Bien armees et bien garnies,
Molt sont beles les conpaignies.
Et cil defors se ratornerent,
Quant armé furent, puis monterent.
Des loges issent et des tentes,
Ne fisent pas longues atentes;
Par banieres et par conpaignes
S’asamblent en mi les champaignes
Li uns vers les autres le pas,
Et vienent sor les chevaus cras
Les ensaignes amont levees;
As bras ont pendu les espees
Et les lances sont en lor poins
Et les escus a lor pis joins.
Abouchié sont d’ambesdeus pars,
Joint et serré, ne mie espars.
Lors crient: « As hiaumes, as hiaumes!
Vien cha, Huet; vien cha, Aliaumes;
Vien cha, Garin; vien cha, Fouchier;
Cha mon elme, je weil lachier. »
Einsi en deus cens lius crioient,
Et cil lor hiaumes lor lachoient.
Quant ont lachié, les chevaus brochent
Qui par bien aler tost s’aprochent.
Et quant ce vint a l’assambler
Qui donc veïst terre trambler,
Brisier lances, froissier escus,
Par mi outre aloit fers et fus,
Ces elmes froissier et porfendre
Et chevaliers par terre estendre,
Les uns navrez, les altres pris,
Et les pluisors crier merchis.
Lances enastelent et froissent
Et cil escu fendent et croissent,
Cheval et chevalier trebuchent,
Lor ensaignes crient et huchent.
Qui joster vaut, ne me merveil
Se tost i trova son pareil:
Ne se vont mie trop loinz querre,
Hardiement se vont requerre;
Fierent d’espees, de tronchons;
Sor ces elmes ot tels tenchons
Et tel noise et tel chapleïs
Que tous li bos et li larris
Et toute la lande en resone.
Toute jor desi aprés none
Ont tenu le chaple et l’estor.
Par le tornoi ont fait maint tor.
Brandoines, qui molt fu vassaus,
Vers ciaus dedens fu ses assaus
Molt greveus, et li Gogulor.
Si vous di bien que Eschanor
Ifist tant que on em parla
En bien et de cha et de la.
Glador Eslis i fist merveilles
Qui ot unes armes vermeilles
A trois lunetes totes blanches :
Tieus estoient ses connissances.
Chiaus dedens ont si malmenez
Que il les ont ferant menez
Dusques es pres devant la porte.
Gosengos, qui un escú porte
Tout blanc et blanches covertures,
Se met en maintes aventures
Por chiaus dedens qu’il velt secorre;
En la grant presse laisse corre,
Gogulor du cheval abat.
Aprés lui el tornoi s’embat
Claradus et li rois Bridas,
Dysnadarés et Moadas,
Et li rois Mars od sa compaigne
S’areste ens en mi la champaigne,
La recomence la mellee,
Doné i ot mainte colee
D’espee, de tronchon, de mache.
Dusque al vespre dure la chace,
Tous fust li rois Mars desconfis,
De che sui je seürs et fis;
Mais un poi weil chi arester
Du tornoi, si vous weil conter
D'Yseut qui Tristran ravisa
Par le lai que il flajola.
En sa chambre l’en a mené,
La ont le deduit demené
Si come amis fait a amie ;
Du baisier, car je n’i fui mie,
Le sorplus ne vous dirai pas.
En la sale faite a compas
Se sist Gavains dalez Brengien,
Et si compaignon qui ont hien
Oi noveles du tornoi,
Mais molt lor torne a grant anoi
Quant li rois Mars n’est secorus.
Gavains est a Tristran venus.
« Sire, fait il, sanz lonc termine
Prions ma dame la roïne
Qu’ele nous face armes prester,
Et chevaus et harnois doner,
S’irons la fors le roi aidier.
— Ore avez dit a sozhaidier,
Dist Yseus, car vous les arez. »
Dont a ses escrins desfermez,
S’en a trait cotes a armer;
Si les a fait bien atorner
D’armes qui molt estoient beles.
La roïne et ses damoiseles
Les ont armés et bien et bel:
Chascuns ot bon cheval isnel
Et escu fres et lanche nueve.
Tristrans a ses coupaignons rueve
Qu’il montent et il sont monté.
Tristrans qui molt ot de bonté
Baisa Iseut au departir.
Lors font les esperons sentir
As chevaus, si s’en sont torné
Tot doze molt bien atorné,
Tant que il vinrent a la porte;
Et si vous di que chascuns porte
Au col pendu son estrument.
Lors vienent al tornoiement;
Et quant il i furent venu,
Je vous di qu’ldiers li fius Nu
Fu abatus et Tydorians
Glador Eslis et Estorjans;
La fist bien Jacob d’Estrigueil
Et Jolies de Tintagueil,
Bruns sanz Pitié et Brunamort
Qui maint bon chevalier a mort;
Et neporquant tot fuissent pris,
Quant Tristrans, qui fu de grant pris,
Vingt poignant, ne valt plus atendre
Que cheval ot et rade et tendre,
Lanche baissie al penoncel.
Sor l’escu d’or al lioncel
Fiert Escanor de le Montaigne,
Jus l’abat del cheval d’Espaigne;
Puis fiert Derquin que jus l'envoie
Tot estendu en mi la voie;
Puis trebuche Glador Eslis,
Et puis le frere Brandelis;
Ains que sa lance fust brisie
A fait mainte joste prisie.
Me sire Gavains d’autre part
I fiert et la presse depart.
Keus li seneschaus esperonne,
En la grant presse s’abandone.
Meraugis et me sire Yvains
Le fisent bien et Agravains.
Tant vous di je bien vraiement
Que le pris du tornoiement
Ont li home le roi Artu.
Par grant forche, par grant vertu
Ont si reüsez ciaus defors
Qu’arriere se trait li plus fors,
Si se merveillent durement
Qui chil sont qui si malement
Les ont arriere reüssez.
Les estrumens ont avisez
Qu’il avoient as cols pendus.
Chascuns en est molt esperdus,
Si le tienent en grant vielté
Quant ensi sont desbareté
Par menestreus, ce lor est vis.
A tant lor est Tristrans guenchis,
Me sire Gavains et li autre
Lor revienent lance sor fautre,
Par tel force, par tel aïr
Qu’a cel poindre fisent chaïr
Plus de vint qui tot furent pris.
La ot Tristrans de touz le pris,
Qui molt hardiement s’i prove,
Qu’en la greignor presse qu’il trove
Se fiert adez et laisse corre
Por les siens aidier et secorre.
Et si compaignon vont aprés
Qui molt se tienent de lui pres.
Chiaus defors ont si mis arriere
Que enz es guez de le riviere
Les ont ens a force enbatus.
La fu Gogulor abatus,
Taillars li preus et Godroués.
Tot droit a l’issue des guez
Lor recort seure li roi Mars,
Qui ne fust si liez por cent mars
Come est de le desconfiture
De ciaus defors, car a droiture
Les mainnent dusque a lor harnas.
« Sire, ce li a dit Dinas,
Ce m’est avis, ce sont vos gaites
Qui tels envaïes ont faites,
Car as cols ont les estrumens.
Par aus est li tornoiemens
Sostenus de la vostre part. »
Tristrans la grant presse depart,
Fiert et boute, enpaint et abat.
Gavains si tres bel se combat
Que deduis est de lui veoir :
Trop set bien ses cops asseoir.
Ciaus defors ont tot sanz gabois
Par force mené jusque al bois.
Tout sont mis a desconfiture
Quant Perchevaus par aventure
Vint par le forest chevalchant
Desor un noir ronchi bauchant,
Maigre, pelu, redois et las;
De son elme ot rompu les las
Qui fu quassez et depechiez;
Ses escus fu par lius perchiez
Dont la bocle, si con moi samble,
Fu faite d’une viez sozchangle;
Ses haubers fu par lius desrous,
Il fu entorteilliez et rous,
Que piech’a qu’il ne fu rollez;
Ses espius fu toz desplanez,
D’un tronchon fu a tot l’escorce,
Mais li fers fu de bone forge
Dont la pointe estoit amouree;
Et se fu toute deschiree
Sa cote a armer de cendal,
Qu’il vient de querre le Graal.
Erré en ot par mainte terre,
Mais il ne savoit tant enquerre
Ou’il en poïst oïr novele.
Les estrivieres de la sele
Sont de cordeles renoees.
Erré ot par maintes contrees,
En tel maniere a grant meschiei
Que ses chevaus tenoit le chief.
Molt bas et le col estendu.
Et Perchevaus a entendu
A son cheval faire esforcier,
Mais qui le devroit escorchier
N’iroit se le petit pas non.
Mius li venist sor un anon
Estre montez, par saint Sevestre;
Neporquant suet il molt bons estre,
Mais cil au dit mie ne ment
C’on a veù mainte jument
Enviellir par male peuture.
« He! Dieus, tante pesme aventure,
Dist Perchevaus, ai encontree!
Erré ai par mainte contree;
Las, onques n’oi fors paine et mal
En ceste queste du Graal,
Tant anui, tante mesestance,
Por la Lance qui ainc n’estance
Ai je soffert mains grans travaus.
Biaus sire Dieus, fait Perchevaus,
Tant a que je n’oi bien ne aise,
Par ces forés a grant malaise
Ai tels soisante nuis jeũ
Ou j’ai poi a mengier eù,
Et mes chevaus est acorés
De fain; Dieus, or me secorez
Que en tel liu puisse venir
Ou alcuns biens me puist venir,
Car j’en aroiè grant mestier. »
Tant a erré le grant sentier
Par la forest tout dementant,
Son cheval a esforcié tant
Et tant se paine de haster
Que il ot al tornoi crier
Les ensaignes diversement.
Merveille soi molt durement
Quant les ensaignes ot huchier.
Tant se paine de l’aprochier
Qu’a grant travail et a grant paine
Son cheval le petit pas maine,
Que il ne puet trot ne galos.
Tant a erré qu’il ist del bos,
Voit le tornoi et les mellees
Des gens qui sont entremellees :
Chiaus defors voit a grant destreche.
Cele part son cheval adreche,
Mais tant ne set esperonner.
Que le puist fors du pas mener.
Keus l’aperchoit plus tost que nus,
Contre lui est poignant vemus;
Quant si mal atorné le voit
Paier li velt ce qu’il li doit,
Ce est ramprosne et felonnie.
Se li a dit Keus par énvie :
« Sire, ou est la vostre compaigne ?
Tres quant passastes vous le raigne ?
Vous venez droit de Lombardie.
Molt par avez la char hardie,
Qui tué avez la lymache;
Fu che de pichois ou de mache
K’avez mort la beste cornue?
Molt seront lié de vo venue
Li baron et li bacheler;
Quant il oront de vous parler
Molt lor plaira vo compaignie.
Estes vous por chevalerie
Faire venus a cest tornoi ?
Sire Audegier, foi que Dieu doi,
Vos chevaus a fait sa jornee;
Li mastin ont sa mort. juree,
Faire en volront lor quaresmel;
Il n’a fors les os et le pel.
Vos hiaumes a esté rompus,
Les gelines ont dedens pus
Plus de deus ans, al mien quidier.
Li malfé vous ont fait widier
Vo païs ne fait eslongier.
Mais vous volez Forré vengier
Où le Morbot, si con je quit:
Vengier le porrez ainz la nuit
Molt bien, se en vus ne demeure. »
Perchevaus l’esgarde ens en l’eure,
Vit l’estrument a son col pendre.
Dist Perchevaus : « Se entreprendre
Devoie contre menestrel,
Doner vous iroie un cop tel
Sor vostre escu qu’il i parroit
Si que escus ne vous tenroit,
Ne rien qui peust avenir
Que je ne feisse venir
De vous les talons contremont.
Mais, par cel Dieu qui fist le mont,
Por mil mars, ce sachiez de voir,
Ne volroie je mie avoir
Mis main dedesus jogleor.
Moi est vis, par le Salveor,
J'en seroie trop avilliez. »
Et Keus dist : « Vous vous traveilliez
En vain, par Saint Jame l’apostre.
Vo cheval arai malgré vostre.
Mais ce n’ert pas por chevalchier,
Ains le volrai faire escorchier,
Si en avront la char li chien
Et je le cuir, si vous di bien
Que j’en ferai faire un bahut,
Car il est bien drois c’on vous hut
Quant vous errez si faitement. »
Perchevaus respont dolcement:
« Sire, fait il, se je avoie
Vo cheval, le mien vous donroie,
Car molt ameroie cel change.
— Par foi, or me sers tu de blange,
Fait Keus, tu le comperras ja.»
A tant un petit s’eslonga,
La lance baisse et prent son tor.
Perchevaus, qui en maint estor
Avoit esté, molt peu le doute,
Et neporquant a molt grant honte.
Avis li est et si li samble.
C’uns menestreus a lui asamble
Malgré sien et si le manache.
Perchevaus ne set que il face :
Dolans sera se le malmet.
De sa lance l’arestuel met
Devant et le fer par derriere,
Et si l’atent en tel maniere
Qu’en tant ne quant soi ne remuet.
Me sire Keus quanque il puet
Point le cheval qui tost randone.
Percheval si tres grant cop done
Sor son escu qui fu destains
Que sa lance desi as mains
A froissie par grant aïr.
A por un poi ne fist chaïr
Cheval et chevalier ensamble,
Car de foiblece trestoz tramble
Et deploie toz li chevaus.
Mais sachiés bien que Perchevaus
Feri si Ké en mi le pis
De sa lance, qu’il a guerpis
Les estriers et chiet tos envers.
Et Perchevaus a lués aers
Par les regnes le bon destrier,
Sus saut, onques n’i quist estrier.
Puis dist a Ké: « Vassal, prenez
Mon cheval, et si aprenez
Coment il vous saroit porter.
Molt mieus vous venist deporter
A vostre estrument et deduire
Que chevalier gaber et nuire. »
A itant Perchevaus le laisse.
Encontre chiaus dedens s’eslaisse
Qui chiaus dehors vont encauchant.
Perchevaus point le sor bauchant
Qui molt tres durement le porte.
De la lance qui toute est torte
A feru si grant cop Gorvain
Qu’il l’abat, et puis Agrevain,
Cliget et le preu Lancelot.
Quatre chevaus a en sen lot
Gaaigniez, qu’il a presentez
A chiaus que il vit desmontez
Qui lor chevaus orent perdus.
Cil defors, qui tout esperdu
Avoient par devant esté,
Voient le tornoi aresté
Par le bienfait de Percheval.
Chascuns radrece son cheval,
Por Percheval ont cuer repris,
Le tornoiement ont empris
Vers chiaus dedens molt fierement.
Et Perchevaus isnelement
Se refiert es Cornualois.
Tant fait Perchevaus li Galois
Que parmi les gues les rentassent,
Mais molt a malaise les passent.
Perchevaus durement s’esforce
Sa lance ou encor tint l’escorce
Ne vaut changier ne remuer.
Tristrans comencha a muer
De fin air quant il l’ot dire;
Espris de maltalent et d’ire
Va le chevalier demandant
Par cui sont mené si tendant,
Vers lui se volra esprover.
Mais tempre le porra trover,
Car Perchevaus adez s’adreche
La ou voit la gregnor destreche;
Dusque a le porte les remainne.
La a Tristrans soffert grant paine,
Et me sire Gavains li dols
Devers les siens les passe tous.
Tristrans a guenchi le cheval,
Sor destre choisi Percheval
Qui sor le destrier Keu se sist.
Tot maintenant qu’il le choisist
Bien le connoist, molt li anuie;
Sor les estriers si fort s’apuie
Que les coroies en estent.
Contre lui va, plus n’i atent.
Quant Perchevaus le voit venir
Et la lance et l’escu tenir
Tant cointement et si tres bel
Et voit qu’il a mis en chantel
L’escu si acesmeement
Et la lance tout ensement
Li voit si tres bel manier,
Mais molt li prent a anuier
De che que la viele voit
Que Tristrans a son col avoit,
Si quide qu’il soit menestreus
Qui embatus se soit entr’eus
Por faire gaber et por rire.
Tristrans, qui durement s’aïre
De che qu’il sont si resorti,
Mais molt durement s’aati
Qu’a celui as viez garnemens,
Par cui toz li tornoiemens
Est sostenus a ciaus defors,
Volra assambler cors a cors.
A tant point quanque puet destendre
Que cheval ot et rade et tendre.
Et Perchevaus vers lui s’eslaisse;
Chascuns d’aus deus sa lance baisse,
Molt hardiement s’abandonnent,
Sor les escus teus cops se donent
Qui les froissent et esquartelent,
Les lances toutes en astelent.
Mais au venir que font ensamble
Se hurtent si, si con moi samble,
De cors, de pis, et de chevaus.
Et sachiez bien que Perchevaus
Abat Tristran si laidement
Oue tot cil du tornoiement
Virent contremont les talons,
Et tant come il fu grans et lons
Li fait mesurer la champaigne,
Et si durement le mehaigne
Qu’a poi qu’il n’a le cuer crevé.
Tant par l’a durement grevé
Que il ne se puet redrecier,
Et, por lui faire fiancier
Prison, s’areste Perchevaus.
A tant brocherent les chevaus
Lancelos et me sire Yvains,
Saigremors et li preus Gavains,
Si ont Percheval assali.
Perchevaus pas ne s’en fali,
Ains trait l’espee, si lor vient
Que par vive force convient
Tout le plus cointe traire en sus.
Et Perchevaus lor recort sus,
Molt sovent les coite a i’espee,
Lor armeüre a decolpee,
Elmes quasse et escus porfent.
Perchevaus si bien se desfent
Qu’il ne puent sor lui conquerre,
Ce m’est avis, plain pié de terre.
Et me sire Gavains l’esgarde;
Lors se remembre et se prent garde
Que ce est cil tout vraiement
Qui fu al grant tornoiement,
Son hardement bien ì mostra,
Tout le tornoiement outra:
« Et tant me fist travail et paine
Qu’il ne fu jors de la semaine
Que ne me dolsist de ses cops
Li chiés et li bras et li cols,
Et li cors et trestot li membre.
Quant je l’esgart, tres bien me membre
Que nus altres, ce n’est pas faille,
Ne porroit pas tant de bataille
Sosfrir, ne ce ne porroit estre.
Aimz ne me volt rien de son estre
Dire, nis solement son non.
Mais je ne sai par quel raison
Est atornez si laidement.
Il vint molt acesmeement
Armez, quant fu au grant tornoi,
Et chi si laidement le voi.
Ce n’est il pas? Si est, por voir :
Si cop le me font bien savoir
Mieus que ne font si garnement,
Et si sai bien certainement
Oue li cuers n’est es biatus adols. »
A tant Gavains, li biaus, li dols,
A Percheval a raison mis.
« Sire, fait il, vos bons amis
Volroie estre, par saint Davi;
Onques maïs chevalier ne vi
De qui tant volsisse estre acointes.
Il m’est avis que trop plus cointes
Fustes quant je vous vi aillors :
Garnemens aviiez meillors
Et plus biaus que vous n’avez chi.
Mais s’il vous plaist, par vo merchi,
Et il ne vous devoit grever,
Proier vous volroie et rover
Que me deïssiez vostre non. »
Quant Perchevaus ot la raison
Et la vois de Gavain oi,
Molt durement s’en esbahi,
Car au parler Gavain li samble.
Mais de corrous et d’ire tramble
De ce qu’au col voit l’estrument,
Si se merveille durement,
Se che est il, por quel affaire
Il se voloit menestreus faire.
Se ce est il bien le sara,
Que son non li demandera:
Bien le sara ja au parler,
C’onques son non ne volt celer
A nului qui li demandast
Por mule rien que il doutast.
Lors li a dit: « S’il vous plaist, sire,
Vostre non vous estuet ainz dire
Et puis vous redirai le mien. »
Gavains respont: « Ce me plaist bien,
Molt volentiers le vous dirai,
Que ja mon non ne celerai
Por tant qu’il me soit demandez:
Gavains sui par non appelez.
Or revolroie bien savoir
Le vostre non, sachiez de voir,
Car molt me resamblez vassaus.
— Certes, ce respont Perchevaus,
Je sai bien, toz en sui certains,
Que onques me sire Gavains
Ne fu menestreus en sa vie.
Mais puis que vous avez envie
De mon non savoir et aprendre,
Je le vous dirai sanz atendre,
Qu’en covent le vous ai a dire.
J’ai a non Perchevaus, biaus sire.
— Perchevaus ? — Voire sanz doutance,
Cil qui ala querre la Lance
Et le Graal que j’ai veũ
Deus fois, mais n’ai mie seù
La verité ne assomee;
Mais j’ai rasaldee une espee
Qui en deus pieces ert brisiee
Oui molt estoit bone et prisiee,
Mais une osque i a a sauder.
De quanques je vols demander
Ne me dist rien, ne ne dira
Devant che que l’osque sera
Rasaldee et remise a point;
Devant che n’en sara nus point.
Ce me conta li rois meïsmes
Qu’encore n’estoie pas dignes
Des secrez savoir du Graal. »
Quant Gavains entent Percheval
Bien le ravise a sa parole,
Son elme osta, puis si l’acole,
Et li a dit : « Biaus gentius sire,
Li rois mes oncles vous desire.
Plus a veoir que nis un home. »
Perchevaus respont : « C’est la some :
Jamais jor n’irai en Bretaigne,
Devant que l’aventure ataigne
Du Graal, por nis une paine,
Se aventure ne m’i maine.
Mais or me dites erranment
Por coi portez tel estrument. »
Lors li a fait Gavains savoir.
De chief en chief trestot le voir
Coment Tristrans les amena
Devant le roi et demena
Tout ensement come une gaite.
Dist Perchevaus : « Fols est qui gaite
Gens qui s’entr’aiment loialment,
Car on voit tout apertement
Qu’il emprendent trop fol usage:
Fol en devienent li plus sage,
Mais ce fait faire jalousie. »
Perchevaus, qui par cortoisie
Oste son elme, Gavain baise;
Molt est li uns de l’autre a aise.
Quant Tristrans Percheval entent
De la joie qu’il a s’estent,
Ne sent angoisse ne dolor.
Li rois Mars vint la et li lor,
Que li tornois fu demorez.
Molt fu Perchevaus honorez
Du roi Marc quant l’a conneü,
Molt belement l’a recheü,
Molt en fait grant joie et grant feste.
Me sire Gavains ne s’areste,
Ains a lués fait monter Tristran
Qui d’Amours sueffre grant ahan.
Gavains qui fu preus et vassaus,
Me sire Yvains et Perchevaus
Ont ensamble au roi Marc prié
Un don, il lour a otroié.
Quant mon seignor Gavain connut
Et Yvain, tint soi a dechut
Que il plus honorez nes a.
Me sire Gavains devisa
Le don qui lor estoit donez:
« Sire, fait il, vous pardonez
Tristran vo corrous et vostre ire. »
Quant li rois Mars l’ot, si sozpire,
Que Tristran son neveu cremoit
Por sa feme que il amoit,
Ensi come on li ot conté,
Autrement n’en set verité.
Son mautalent li pardona,
Son avoir li abandona
Et sa volenté sanz querine
Fors que la chambre la roïne ;
Mais ce li velt il deveer,
S’il n’i quide le roi trover.
Tristrans l’otroie bonenent,
Puis conte al roi molt dolcement
Coment vinrent par coverture
A lui, quant sorent l’aventure
Ou’il avoit empris le tornoi,
« Que molt haïsse vostre anoi.
— Biaus niez, dist li rois, desormais
Serez od moi en bone pais. »
A tant entrent en la chité.
La nuit furent tot rachaté
Li prisonier d’ambesdeus pars.
Cele nuit a fait li rois Mars
Molt grant feste de Percheval.
L’endemain armes et cheval
Li fait baillier gentes et beles.
Maintenant font metre lor seles
Li chevalier le roi Artu,
N’i ont mie molt atendu,
Dont sont monté sor lor chevaus.
A tant s’en vont, et Perchevaus
Se met avec aus a le voie.
Tristrans grant piece les convoie,
Tant qu’il vinrent a un mostier
La ou departent li sentier
Et li chemin et les estrees
Qui vont par diverses contrees.
Quant il vinrent a la chapele,
Perchevaus les barons apele.
« Seignor, dist il, ne quier mentir
Chi m’estuet de vous departir,
Que le Graal me convient querre,
Et vous irez en vostre terre,
Et Deus a joie vous i maint!
Por Dieu lassus qui el ciel maint
Saluez moi le roi Artu,
Que Deus honor, force et vertu
Et toute joie li envoit. »
Me sire Gavains ot et voit
Que Perchevaus aler s’en velt
Le Graal querre: or le conselt
Li vrais Dieus, qui bien le puet faire !
« Et je al Pui de Montesclaire
Irai », fait me sire Gavains.
Et quant l’oï me sire Yvains
A por un poi de doel ne font.
Tot li baron grant doel en font
Et chascuns d’als pleure et sozpire.
«Que porra ore li rois dire,
Fait Lancelos, quant la verrons
Et les noveles li dirons
Et de vous et de Percheval? »
A tant s’en torne tout un val
Perchevaus, qui les a lessiez;
Au departir les a baisiez.
Et me sire Gavains s’en part,
Un grant chemin de l’autre part
S’est mis grant aleüre a voie.
Ançois mais que son oncle voie
Avra molt paines et travaus :
Mestier li avra Perchevaus.
Einsi Gavains et Perchevaus
En vont armé sor lor chevaus.
Li auire vont en lor contree,
Chascuns son chemin et s’estree,
Tristre et dolent et amati,
Quant de Gavain sont departi
Et de Percheval ensement;
Einsi font lor dolousement.
Et Tristrans est dolans remez
Qui durement les ot amez,
Mais Brengien le confortera
Et Iseus que il tant ama.
Et li autre s’en vont ensamble,
Si ont tant erré, ce me samble,
Que il sont venu a Morguan,
Assez pres de Caradigan.
La ont trové le roi Artu,
Lor seignor, qui molt dolans fu
Por ses homes, por son neveu,
Qui tant demeurent. Dusque a peu
Lor orra tels noveles dire
Dont al cuer ot dolor et ire.
De son neveu est molt marris
Et de Percheval trespensis,
Qui en tel point vint au tornoi,
Mais molt li torne a grant anoi
Quant il n’est venus a la cort.
L’iaue del cuer li file et cort
Parmi les oeus aval sa face,
Qui auques sa color esface
Que il avoit clere et vermeille.
Ne le tenez mie a merveille
S’il est dolans de son neveu
Qui a fait et promesse et veu
D’aler al Pui de Montesclaire,
Dont nus chevaliers ne repaire
Que il ne soit ou mors ou pris,
Ja n’estera de si grant pris.
Et de Percheval se redoute
Qui aventure si estolte
A emprise que du Graal.
De Gavain et de Percheval
M’orrez d’ore en avant conter.
Si vous lairai du roi ester
Et de son grant dolousement.
De Percheval premierement
Vous dirai ore une partie,
Ainz que de Gavain rien vous die.
Perchevaus va tous seus pensis,
Qui trespassé a maint païs,
Mainte terre et mainte contree.
Mainte aventure a encontree,
Felenesse, pesant et dure.
En une forest qui molt dure
Est entrés et tant chevalcha
Et del errer tant s’ayancha
Qu’il est de la forest issus;
Et garde devant lui en sus
En un plain et vit un chastel
Dont tot li mur et li cretel
Furent de pierre talleïce.
Devant le pont estoit la liche
Faite de chaisne a tot l’escorce.
Perchevaus de l’aler s’esforce,
Car la nuis l’aloit approchant.
Lors vit devant lui chevalchant
Cinc chevaliers trestoz armez
Et de lor armes conraez,
Mais lor armes sont depechies
Et lor targes a or perchies
Et lor elme quassé et frait
Et lor cheval las et estrait
Et lor brant enoschié et tort.
Chascuns des quatre ses poins tort
Et mainne grant doulousement,
Car navré furent durement
Si que li sans des cors lor saut :
Molt ont esté a grief assaut.
Li quatre le quint amenoient
Dont molt grant dolor demenoient,
Car navrés fu, c’est mes recors,
De quatre espiez par mi le cors,
Et ens el chief de deus espees,
Qui li estoient embarrees
Par mi le hiaume dusque a l’os.
Ne vienent mie les galos,
Mais petit pas sor lor chevaus.
Molt se merveille Perchevaus
Qu’il les vit si mal atornez,
Mais ançois qu’il s’en soit tornez
Volra, s’il puet, de fi savoir
De lor aventure le voir.
Mais de che ne fu esbahis
Qu’il vit la terre et le païs
Destruit, escillié et gasté,
Que tot entour la fermeté
N'’avoit ne borde ne maison.
Perchevaus par bele raison
Salue les cinc chevaliers.
Li uns, qui molt fu biaus parliers
Et plains de debonaireté,
Li dist : « Dieus par sa poesté
Vous destort d’anui et de perte
Et si vous envoit joie aperte,
Ensi come il le puet bien faire.
— Ha, frans chevaliers debonaire,
Fait Perchevaus, par vo merchi,
Ainçois que je parte de chi,
Me dites la vostre aventure.
—Sire, fait il, cruel et dure
Le vous puis dire, ce sachiez;
Onques mais nus si grans meschiez
N’avint a gent, foi que doi vous.
Mais venez hebergier od nous
Anuit mais, et je vous dirai,
Que ja ne vous en mentirai;
Car ne sai maison ne hebert
Chi endroit ou on vous hebert
Fors cest mez, c’est chose provee,
A plus pres d’une grant jornee. »
Dist Perchevaus: « Vostre merchi. »
Dont sont vers le chastel guenchi
Et la porte lor fu overte.
Cil del chastel voient lor perte
De lor seignor qui est navrez.
« Las ! font il, mais n’ert recovrez
Li damages de no seignor.
He! las, il a sosfert tant jor
Et le bataille et le torment. »
Einsi font lor dolousement,
Mais por Percheval se confortent.
Li quatre fil lor pere portent
En la sale, si li osterent
Les armes et puis li benderent
Ses plaies et d’un oignement
Li oignent et tout ausement
S’en oignent, qu’il en ont mestier:
N’estoient mie tout entier
Lor costé, ainz ont mainte plaie;
Mais plus por son pere s’esmaie
Chascuns que ne face por lui,
Mais lor pesance et lor anui
CoVrirent plus bel que il peurent.
Et por sainte Glise garder.
Lors le comenche a regarder;
Tant l’esgarde que bien l’avise
As paroles que il devise,
Et ne por quant son non enquist.
Et li preudon tantost li dist :
« Biaus hostes, j'ai non Gornumans
De Grohaut, tot en droit romans. »
Perchevaus l’ot, joie ot et ire:
Joie quant son non li ot dire,
Et doel de che qu’il est blechiez.
« Sire, fait il, c’est grans meschiez
A mon oes quant vous navrés estes,
Car tot deduit et toutes festes
Me seront en dolor changié
Tant que je vous avrai vengié
De celui qui vous a navré:
Cruel voisin ravra trové
En moi se je le puis ataindre;
De vous vengier ne me puis faindre,
Si me consaut li rois hautismes,
Car je sui li vallés meïsmes
Oue vous d’armes appareillastes
Et cui la colee donastes
Et l’ordre de chaindre l’espee.
La verité vous ai contee;
Or me dites, ne vous soit grief,
La verité de chief en chief
Por quele chose, por quel fait,
On vous a tel damage fait,
Car se je puis je en prendrai
La venjance ou le chief perdrai. »
Gornumans la parole escoute,
Tant s’esforcha que sor son coute
Est apoiez a grans travaus ;
Bien set que ce est Perchevaus
Cui il avoit chevalier fait.
Dist Gornumans : « Tot entresait
Vous aconterai l’aventure.
Molt m’a duré et encor dure,
Ne ja mais jor ne me faurra
Tant con cis chastiaus duerra
Et que je esterai destruis:
Quar chascun jor par matin truis
Quarante chevaliers de pris
Bien armés et les escus pris
Qu’il ont a or fres et noviaus.
Chevaus ont fors, grans et isniaus,
Et lances roides et agües
Et plus trenchans que besagües.
Chascun jor me covient combatre
A aus, et mi fil trestot quatre.
Ma gent ont tote ochise et morte.
Chascun matin a cele porte
Me vienent par force envaïr,
Molt sont felon et plain d’aïr:
Dont me covient issir la fors
Et je n’ai pooir de mon cors
Fors de mes fius que chi veez.
Biaus dols sire, si ne savez
Coment chascun jor nous avient :
A als combatre nous covient
Toute jor, bien en soiez fis,
Tant que les aions desconfis
Et con mors laissiez en la pree.
Et quant ce vient a la vespree
Si repairons a no manoir,
Car la n’osomes remanoir.
Et l’endemain la matinee,
Je ne sai par quel destinee,
Les retrovons et sains et sals,
Dont est recomenciez l’assaus
Envers als trestot de rechief.
Ensi usons a grant meschief
Nos vies ensi faitement
Et avons usé longuement,
Et userons, de fi le sai;
Si en somes en grant esmai.
Hui nous i somes combatu,
Mais por nient somes debatu,
Car demain les retroverons
Et vers als la bataille arons.
Mais tant sui navrez durement
Que le matin al parlement
N’i porrai estre, mais mi fil
Iront tout quatre en grant peril
Envers als soffrir les assaus.
— Biaus dols sire, fait Perchevaus,
Et je vous affi de ma main
Qu’avec vos fius irai demain
Por vous et por vos fius desfendre,
Que bien vous deveroie rendre
Le grant serviche et le bonté
Et le grant debonaireté
Qu’en vous trovai a l’autre voie.
Du siecle noient ne savoie
Fors che que ma mere m’ot dit;
Encore en sai assez petit.
Quant le Graal vi et la lance
Qui onques de saignier n’estanche,
Trop malvaisement me gardai
Et i sui chil qui ore i ai
Grant anui, s’en sui en esmai,
Quant nule rien n’en demandai.
S’adonques demandé l’eüsse
Toute la verité seüsse ;
Mais ainc puis n’en poi rien savoir,
Ne je n’oi pas tant de savoir
Que le voir en eüsse enquis.
Se l’ai puis tant cerchié et quis
Que autre fois l’ai retrové,
Et si ai enquis et rové
Que m’en desist la verité.
Li rois le m’eüst aconté,
Mais une espee molt prisiee
Qui tres par mi estoit brisiee
Ainçois rasalder me covint;
Mais au salder issi avint
C'une osque i ot a resalder.
Li rois me dist que demander
Porroie assez, rien n’en saroie
Devant que rasaldee aroie
L’osque de l’espee et refaite,
Et dist que je avoie faite
Tel chose que n’ere pas dignes
Que je ne par dis ne par signes
Deũsse les secrez savoir.
Por che ne m’en volt dire voir
Li rois, si en sui en doutance
Que ne sai par quel mesestanche
Ne par quel pechié ce me vient.
Et ne por quant ne me sovient
De pechié, ne grant ne petit,
Que a confesse n’aie dit
Et dont n’aie pris penitance,
Fors suel que d’une covenance
Que je ai a une pucele
Qui molt est avenans et bele,
Et si sai bien qu’ele est vo niece,
Ele me dist, molt a grant pieche:
C’est Blancheflors de Bel Repaire;
Drois est que cil pechiez me paire.
Une guerre li mis affin,
Et ele m’ama de cuer fin
1't me dist que je la preïsse
Et de li ma feme feïsse.
Et je li oi en covent mis
Que je seroie ses amis
Et a feme l’espouseroie,
Ne vers autre ne mesferoie.
Or m’en membre, c’est li pechiez
Dont je quit plus estre entechiez. »
Gornumans la parole entent,
Un poi vers Percheval s’estent,
Se li a dit come preudom:
« Biaus dols amis, querez pardon
A Dieu et aiez em penser
Que la dame irez espouser
Tantost con partirez de chi.
Dieus est si plains de grant merchi
Que cil qui de vrai cuer li prie,
Oue quanques requiert li otrie.
Oez la messe volentiers,
C’est li plus glorieus mestiers
Qui soit et li plus prescieus.
Cil qui l’ot puet veïr as oeus
Le cors Jesu Crist proprement,
Quant li prestres le sacrement
Fait et il le tient en ses mains.
Tant en nasqui, ne plus ne mains,
De la Virge et pendi en crois.
Se tu ensi fermement crois
Et tu os volentiers la messe
Et tu reviens a la promesse
Que la damoisele fesis,
Quant tu en covens li mesis
Que tu le prendroies a feme,
S’ensi le fais, je di sor m’ame
Que tu l’osque rasalderas
Et que tus les secrés saras
Et de la lance et du Graal. »
Ensi ensaigne Pertheval
Li preudon qui bien le sot faire,
Et Perchevaus trestout l’affaire
Escouta et bien le retint ;
Le chief un petit enclin tint
Et prie a Dieu molt dolcement
Que il par son comandement
Li laist son hoste delivrer
De ciaus qui le welent livrer
Lui et sa terre a tel eschil,
Dont il sont en si grant peril
Et si navré et si blechié.
Quant ont lavé se sont couchié.
Perchevaus se jut en un lit
Mais n’i ot joie ne delit,
Por l’anui qu’il ot de son oste.
Molt ert dolans se il ne l’oste
De la paine et du grant torment.
Et quant vint a l’ajornement
Si sont par le chastel levé.
Li quatre frere, qui grevé
Estoient forment et blechié,
Sont errant levé et drechié.
Et Perchevaus tantost se lieve
Que forment li anuie et grieve.
Quant il vit les quatre vassaus
Armés por sosfrir les assaus
Des quarante qui ja estoient
Venu et qui les atendoient
Al pié del pont devant la porte,
Perchevaus rove c’on aporte
Ses armes et il lués si fisent.
Devant lui en present les misent
Sor un tapi de soie chier;
Ses cauces li corent lacier,
Doi vallet qui s’ajenoillerent
L’armerent et appareillerent.
Or sont tot cinc d’armes garni.
Ne furent pas come escharni :
Messe ont oïe hautement
C’on lor a dit molt dignement
De Deu et de sa dolce mere.
Chascuns des fius laisse son pere
Qui durement navrez remaint.
«Enfant, fait il, Dieus vous ramaint,
Se lui plaist et vient a comant !
Car altre chose ne demant,
Mais qu’encor vous revoie saus. »
A tant est montez Perchevaus
Par devant l’uis de la chapele.
Les quatre chevaliers apele
Perchevaus molt tres belement,
Si lor a dit molt dolcement
C’on lor aportast pain et vin:
Mius volront, si con je devin,
Et chascuns menjust une soupe.
Uns vallés en une grant colpe
Lor aporta vin cler et sain
Et li autres taille le pain.
Ou vin par dedens le hanap
Qui n’est de tramble ne de sap,
Ainz ert la colpe d’argent fin.
Chascuns menjue et boit du vin
Une fois, que plus n’i recovrent;
Maintenant la porte lor ovrent,
Chascuns en ist l’elme lachié.
Li chevalier sont adrechié
Envers als come gent dervee.
Perchevaus la lance levee
Vait encontre quanques il puet;
Chascuns des freres aprés muet
Quanque cheval lor porent rendre.
Et Perchevaus sanz plus atendre
Brandi la lance de pomier,
Si a si feru le premier
Que l’escu li perce et estraue,
L’auberc li desmaille et descloe,
Par mi le cors li met le fer:
As cent vis deables d’enfer
Soit la siue ame comandee !
Desor la targe a or bendee
Fiert si l’autre qu’arme qu’il ait
Molt petit d’aie li fait:
El cors li met et fer et fust;
Ains qu’a la terre keüs fust
S’en fu l’ame del cors partie.
Mais mal estoit l’uevre partie
Car contre cinc a tel deduit
Furent encore trente et uit,
Dont chascuns forment s’esvertue.
Perchevaus a la lance en tue
Uit, ce m’est vis, ainz qu’ele froisse;
Car cil li refont molt angoisse,
Car son escu li esquartelent,
Sor lui as brans d’acier martelent
Ausi con fevre sor englume.
D’ire et de maltalent escume
Perchevaus qui a trait l’espee;
A l’un a la teste colpee
Qui durement l’aloit coitant,
Malement les va acointant.
Et li quatre frere s’i provent,
Qu’en la greignor presse qu’il trovent
Se sont feru tot a plain cors.
Mestier avoit de lor secors
Perchevaus qui entr’eus s’embat.
L’un feri si qu’il li abat
Le hiaume et trestote l’oreille,
Que l’espee en devint vermeille
Qu’il li embat dusque al cervel;
L’autre fent dusque al haterel;
A set en a les chiez trenchiez.
Mais molt est navrez et blechiez
Car tot fierent sor lui et maillent,
Son hauberc rompent et desmaillent
Et son elme quassent et fraignent.
Li quatre frere ne se faignent,
Ainz i fiert chascuns durement.
Navré estoient malement
Devant, mais or sont plus assez.
Il n’ont elme ne soit quassez,
N’escu qui ne soit depechiés,
Ne hauberc qui ne soit perchiez,
Et il tout navré de rechief.
Li uns fu ferus ens el chief
D’une espee desi al test.
Li troi frere tot sanz arest
L’ont trait en sus fors del estor,
Si l’ont covert en un destor,
Puis revont a l’estor combatre.
Or ne sont il mais que il quatre;
Tant ont la bataille menee
Et tant cele gent demenee
Que il n’en i ot mais que vint
Des quarante, mais si avint
Que il se sont un poi refraint.
Chascuns se racesme et restraint
Et ses armes a point remet.
Perchevaus el grant cors se met,
L’escu devant son pis torné.
Li troi frere sont atorné
Qui aprés Percheval se metent
Et de bien faire s’entremetent.
Dont recomencent la bataille.
Perchevaus al brant qui bien taille
Le fait si acesmeement
Que li troi frere hardement
Recovrent et cuer de bien faire,
Quant voient de si haut afaire
Percheval, qui tant cop ì done
Et tant sostient l’estor que none
Fu passee, vespres aproche.
Et Perchevaus le cheval broche,
Qui de chaus ocirre est engrez,
Et li troi frere tot aprés;
Et li quars aidier ne se puet,
L’estor esgarde, ne se muet.
Et Perchevaus al brant d’acier
Vait ses anemis detrenchier;
Et cil qui peu la mort cremoient,
Qui Percheval mie n’amoient,
Li rendoient grans hatiplas
Des trenchans, ne mie des plas;
Forment le blechent et mehaignent.
Li troi frere rien n’i gaaignent,
Car tot troi i sont si malmis
Que cil les ont par terre mis
Si que les boëles lor salent;
Percheval durement assalent
Mais n’en i a mais vis que quatre.
Il quident Percheval abatre.
Mais Perchevaus par grant air
Les recort al brant envaïr:
A l’un a la teste trenchie,
A l’autre a l’espee glachie
Par mi le chief jusque al menton.
Li doi s’escrient a haut ton:
« Ha! Perchevaus, ne vous i vaut
Que demain revenra l’asaut:.
Por noient estes traveilliez.
Demain, ains que vous esveilliez,
Serons tot ensamble al chastel
Por recomenchier le cembel;
De ce soiez tot asseür. »
Dist Perchevaus : « A mal eür
Avec vostre oes puissiez venir !
Mais coment qu’il doie avenir
Ainçois que de chi me depart
Arez de l’estor autel part
Come ont eù vo compaignon.
—Ne vous doutons un esperon,
Ne le mort ne doutons nous point. »
A icest mot le cheval point
Perchevaus qui tenoit l’espee;
A l’un a la teste colpee,
A l’autre l’espalle trencha,
Jus. del cheval le trebucha:
Tout sont affiné et ocis.
Vers ses compaignons s’est guenchis
Perchevaus, qui tant les amende
Que il les monte, a chascun bende
Les plaies qui forment lor grievent,
Car sovent sainent et escrievent.
Dont comencent cil a parler:
« Biaus sire, or en poons aler
Anuit mais a nostre manoir,
Por aesier et remanoir
Vous et vostre cheval anuit,
Et demain, si ne vous anuit,
Vous reporrez metre a la voie.
Ne quit pas que nus de nous voie
Demain le miedi passé.
Se nous estions respassé,
Si averiens nous trop a faire:
Bien en avez oï l’affaire
As deus chevaliers romancier.
Demain ert à recomencier
Vers als l’estors et li cembiaus.
Cist deduis n’est ne bons ne biaus,
N’arons nul pooir de venir,
Si ne savons que devenir,
Car a force nous prenderont.
Il dient qu’il nous destruiront
Et no chastel metront en cendre.
A le matin poons atendre
Cest martyre, cest grant torment. »
Perchevaus respont dolcement:
« A la fois Dieus vous en destort!
Bien est tans que chascuns retort
De vous vers le chastel anuit.
Mais dites moi, ne vous anuit,
Se vous savez coment avient
QQie chascuns en vie revient.
— Si m’ait Dieus, sire, nenil,
Que tant redoutons le peril
Que cil qui chi demoërroit
Sanz nulle raenchon morroit. »
Dist Perchevaus : « Si m’aït Dieus,
Coment que griez soit li perius
De chi ne me quier removoir
Devant que je sache le voir
Coment il revienent en vie.
— Ha! sire, vous avez envie
De morir, ce dient li frere,
Certes onques nous ne nos pere
N’osames tel hardement faire. »
Dist Perchevaus : a Por nul affaire
N’en partirai. Alez vous ent. »
Cil voient que n’i valt noient
Lor parole ne lor chastis.
A tant en est chascuns partis,
Dolens et mus de Percheval.
Perchevaus descent du cheval,
Si s’est assis sor un perron.
Et cil s’en vont a esperon
Vers le chastel mal atyré,
Onques n’i ot regne tiré;
Le pont trespassent et le porte;
Chascuns d’aus grief plaie raporte
Dont il n’atendent garison
Par mechine ne par poison
C’on lor seüst appareillier.
Desarmé sont li chevalier;
Quant lor armes orent ostees,
Si ont a lor pere contees
De Percheval les grans proeces,
Et les jostes et les visteces
Que il avoit fait en l’estor:
« Et sachiez bien que sanz retor
Fuissons ocis tot demanois;
No force n’i volsist trois nois,
Que nous n’i perdissons les chiés;
Mais par Percheval, ce sachiés,
Furent mis a desconfiture.
Demorés est por l’aventure
Savoir coment puet avenir
Qu’en vie puent revenir.
Si est grans doels et grans damages
D’ome qui tant a vassalages,
Qui demore por mort rechoivre.
Ainc ne le peüsmes dechoivre
Par parole ne losengier
Quavec nous venist hebergier.
Endroit de nous est il tot fait,
Que le matin serons desfait:
N’avons pooir de nous desfendre.
Bien nous devroit partir et fendre
Li cuers de fin doel et crever
Et si nous redoit trop grever
La mort del tres plus hardi home
Qui onques fust, ce est la some,
Ne qui jamais mont sor cheval.
— Ha! fait Gornumans, Percheval,
Quel damage ert se vôus morez!
Oil, quant vous la demorez
Nus ne vous en porroit recorre. »
A tant li comencent a corre
Les lermes des oeus sor le vis.
Onques la nuit, ce m’est avis,
Ne finirent de regreter
Percheval. Mais ne weil conter
Ore plus de lor grant tristor,
Ains volrai faire mon retor
A raconter de Percheval,
Qui par le frain tint son cheval
Et sist sor un perron de marbre
En sus des mors dalez un arbre.
Il n’avoit talent de dormir;
A tant li comenche a fremir
La chars un petit por le froit.
Lors dist que se plus le sosfroit
Que bien en porroit mesbaillir.
Lors prent a torner, a salir,
Perchevaus avant et arriere.
Einsi veilla en tel maniere
Desci aprés la mie nuit :
Ne puet estre ne li anuit,
Car n’avoit mie apris tel veille,
Mais dusque a poi verra merveille.
La lune fu clere et luisans;
A Percheval ne fu nuisanz,
Ains li plot molt et bel li sist.
A tant Perchevaus se rassist
Sor le perron et si esgarde
Devant lui al pié d’une angarde,
Si vit issir une clarté.
Qui a si tres grant brait jecté
Que la terre et fremist et tramble.
Et Perchevaus, si con moi samble,
S’esmerveille quant ot l’escrois;
Drece sa main, sor lui fait crois
El non del pere esperitable :
C’est le signe que le deable
Redoute plus, c’est chose aperte.
A tant vit une porte overte
Par mi ou la clartez issoit
Dont la contree reluisoit.
A tant vit issir de la porte
Une grant vielle, qui aporte
Deus barisaus d’ivoire gent;
Li cercle ne sont pas d’argent,
Mais de fin or cler et vermeil.
Onques ne furent lor pareil :
Mainte pierre i ot de vertu;
De tot l’avoir al roi Artu
N’esligeroit on la vaillance
Des baraus, ce n’est pas faillance.
Bien en orrez la prove fine
Ainchois que li contes define
Qui onques ne fu trais a fin.
Mais je vous puis bien dire en fin
C’onques si laide creature
Ne fu veüe en escripture
Con la vielle qui les bareus
Aporte, qu’ele avoit les oeus
Plus lais c’onques n’ot nulle beste:
L’uns fu enfossez en sa teste,
Molt par fu roges et petis;
Li autres li fu esbroutis;
Gros et noirs ausi c’une lie.
La vielle ert toute desliie:
Le col ot graille et piaucelu,
Le visage trestot pelu,
Et teste petite et cochue;
Et si estoit torte et bochue,
Et si clochoit en tel maniere
Et par devant et par derriere
Que des jenols s’entreferoit.
Nus hom si laide ne feroit
En portraiture ne en taille.
Ses treches resamblent sanz faille
Deus queues de rates pelees.
Les narrines avoit si lees
C’on i peüst ses poins lanchier.
N’onques encor fers ne achier
Ne fu plus noirs, ce est du mains,
Qu’ele avoit col et vis et mains.
La poitrine ot agüe et seche:
Ele arsist ausi come une esche
Se on boutast en li le fu.
Onques si laide rien ne fu:
Le bouche avoit grant a merveilles
Et fendue dusqu’as oreilles
Qu’ele avoit longues et tendans;
Lons et lez et gausnes les dans
Avoit et s’avoit les deus levres
Ausi grans come alves calevres.
Le cors ot tort et corbe eschine.
Molt par estoit laide meschine;
Et si vous di au daerrains
Qu’ele avoit une de ses rains
Haute qui arriere s’esloigne,
Et si vous di que l’autre loigne
Li ataignoit dusque a l’aissele;
Et s’avoit chascune maissele
De chascune partie enflee.
D’ire vint toute bossoflée
A clochant, se ne vous ment pas,
Qu’il sambloit bien a chascun pas,
De chascune partie ieche.
Perchevaus l’esgarde grant pieche
Qui al corre fu eschaufez.
« Dieus, fait il, de quels vis malfez
Vient ore si laide figure?
Est che par charm ou par arture
Qu’ele est si laidement formee?
Il samble bien qu’en la fumee
Ait pendu ens el puis d’infer,
Car plus est noire de nul fer. »
Einsi Perchevaus le regarde
Qui de noient ne s’acoarde.
Les baraus voit a son col pendre.
Perchevaus, qui voloit aprendre
De la vielle trestout le voir,
Ne se velt encor removoir,
Ains s’apense qu’il sosferra
Savoir que la vielle fera.
Einsi Perchevaus se tint cois;
Et la vielle, qui a son cois
Quida sa querele esploitier,
Tant va clochant par le sentier
Que entre les mors s’enbati.
Les barisaus lués abati
Qu’ele avoit a son col pendus.
A uns des mors qui estendus
Gisoit envers en mi la pree,
Cui Perchevaus a la vespree
Avoit la terre rooignie,
La vielle laide requignie
A sa teste maintenant prise,
Si l’a desor le bu assise;
Puis a pris un des barissiaus:
Molt seroit sire et damoisiaus
Qui tels bareus aroit en garde.
Perchevaus la vielle regarde
Qu’a autre chose n’avoit l’ueil.
Et la vielle oste le vertueil
D’un des baraus, si en degoute
En sa palme ausi c’une goute
Plus clere que nule iaue rose.
La vielle mie ne repose:
A la goute son doit atouche,
Puis en froie celui la bouche
A cui la teste avoit rajointe.
Sor celui n’ot vaine ne jointe
Qui lués ne fust de vie plaine,
N’avoit plaie qui ne fust saine
Ausi que s’ainc ne fust blechiez;
Plus tost est en estant drechiez
Que on ne peüst dire trois.
A la poison fu li otrois
Donez qu’ele fait mors revivre,
Car Dieus, qui ses amis delivre
D’infer et chiaus qu’il a amez,
En fu oinz et enbalsemez
Quant el sepulcre fu couchiez.
A quatre en a remis les chiés
La vielle et rendue la vie,
Car ele n’avoit d’el envie,
Et un autre la boche en froie:
Cil saut sus. Perchevaus s’esfroie
De che qu’il vit et regardoit;
Lors dist que se plus atendoit
Que tost esteroit malbaillis.
Lors est sor son cheval salis,
Son escu prent, s’espee trait,
Le cheval point et si s’en vait
Vers la vielle et si li a dit :
« Vos poisons vous volront petit
Dont lor avez vie rendue. »
La vielle fu toute esperdue,
Molt durement se desconforte.
« Quels vis deables vous aporte,
Fait ele, a ceste eure a cheval ?
Vous avez a non Percheval:
Bien vous connois et bien savoie
Que de nului garde n’avoie
Fors que de vous, car par mon chief
Nus ne peüst venir a chief
Se vous non. Mais, sire vassaus,
Ja mais ne estors ne assaus
Ne vous porroit contretenir
Que a chief n’en puissiez venir
De che que vous empris avez
Du Greal, que vous ne savez
Cui on en sert ne c’on en fait,
Mais encor vous ert tot retrait,
Et de la Lance por coi saine,
Domt avez eù tante paine
Et tant amui et tans travaus.
A drois avez non Perchevaus,
Car par vous est li vaus perchiez
Et li lius frais et depechiez
Qu li basmes est enserrez,
Que vous tot cuitement arez,
Se vers ciaus le poez conquerre
Qui ja vous venront chi requerre.
Gardez les baraus netement
Et tot le plus honestement
Que vous onques le poez faire,
C’onques si riche saintuaire
N’ot mais nus hom de vo lignage.
Et d’une chose vous faz sage
Que ja, tant con je soie vive,
Ne sarez vous ne fons ne rive
Du Graal, tres bien le vous jur. »
Dist Perchevaus: « A mal eür
Aiez vous si longue duree!
Tante paine en ai enduree.
Or me di dont, je te demant,
Por coi on a fait Gornumant
Et tant estour et tant assaut ? »
Cele respont : « Se Dieus me salt,
Or m’avez vous bien de mandé.
Il me fu dit et comandé
Du Roi de la Gaste Chité,
Qui n’a pooir ne volenté
De croire en Dieu l’esperitable.
Par anemi et par deable
Me fist metre en cele montaigne
Ceste gent orrible et estraigne
Qui chi gist par devant moi morte,
Ses fist venir ens en ma porte,
Que tu ois orains si braire,
Por Gornumant qu’il voloit traire
A fin et del tout escillier,
Por che qu’il te fist chevalier
Et que par son conseil feras
Tel chose dont tu desferas
Ce qu’anemis avoit ovré :
Par toi esteront recovré
Li bien avec les Dieu amis
Que destruisoit li anemis;
Et par le puison des bareus
Remech en vie trestoz ceus
Qui chi gisent, c’est veritez,
Tant que Gornumans soit matez.
Or vous ai les veritez dites
Por coi li tyrans soudomites
Me fist cha venir et torner,
Por che qu’il voloit destorner
Que du Graal rien ne seüsses.
Assez traveillier t’en peüsses
Ains que tu le veïsses mais. »
— He! Dieus, tans avriels et tans mais,
Dist Perchevaus, l’ai je questé
Et si ì ai poi conquesté,
Car onques n’en poi rien savoir.
— Ne ne saras a nul jor voir,
Dist la vielle, tant con je vive.
— Molt est ceste vielle chetive,
Dist Perchevaus, par Dieu de gloire ;
Je ne sai se par vaine glore
Le me dist ou por dechevoir,
Ne je ne sai s’ele dist voir. »
Endementiers que ce pensa,
La vielle un petit s’abaissa
Vers l’un des mors, si l’en a oint :
Cil salt sus. Perchevaus i point;
El poing tint l’espee esmolue,
La vielle a la teste tolue
Et li cors est cheüs a terre.
Et cil vont Percheval requerre
Tout sis par grant ire mortel,
Si comencent un caple tel
Sor les hiaumes as brans forbis.
Perchevaus met son escu bis
Contre les cops de lor espees;
Trois en a les testes colpees,
Et li autre troi l’ont requis;
Il ne l’ont mie trop long quis,
Ainz l’ont assés pres d’aus trové.
Molt sovent li ont reprové
Que mar avoit lor dame morte.
Perchevaus qui peu les deporte
En a l’un trestot porfendu.
Tant se sont li doi desfendu
Que il ont navré Percheval;
Desoz lui ont mort son cheval,
Si l’ont a la terre abatu,
Assez l’ont laidi et batu;
Mais Perchevaus est sus saillis,
Fierement les a assaillis.
Ne les va mie manechant:
De l’espee qu’il tint trenchant
A l’un tot porfendu le chief,
Et l’autre a ocis de rechief.
Dont est assis, si se repose
Lez son cheval une grant pose
Qui gist mors lez lui en la place.
Ses brans qui fu clers come glace
Estoit de sanc soilliez et tains.
Il a les barissaus atains
Qui tant sont digne et prescieus.
« He! Dieus, biaus pere glorieus,
Dist Perchevaus, con cist vaissel
Sont ovré richement et bel!
Onques, je quit, ne furent tel :
Il valent, je quit, le chatel
Al riche roi de Cornuaille,
Et si ne pris une maaille
L’or ne les pierres de vertu
Qui valent quanque al roi Artu
Apent en terre et en tresor.
Et si weil assaier des or
Se je porroie autresi faire
De la poison et ciaus refaire
Venir en vie et en sancté.
Ensi me vient en volenté,
Et se ce pooit avenir
Que jes feïsse revenir
En vie ausi qu’ele faisoit
Tantost con les en adesoit,
Se je pooie ausi ovrer,
Por tot l’avoir que recovrer
Porroit nus hom tant soit puissant
Nes donroie. Mais, tot avant
Que de chi parte, assaierai
Savoir se vivre en referai
Un de ces mors. » A tant a pris
Un des baraus de riche pris;
Un poi de basme en degouta
En se palme, en cele goute a
Moillié tot belement son doit.
Puis si a dit : « Foi que Dieu doi,
A cestui le weil ensaier
Qui en l’estor le fist mius ier
Et plus m’a blechié et navré,
Por che que plus pres l’ai trové,
Non pas por che que plus chier l’aie. »
Perchevaus pas ne se delaie:
A celui vient, si l’en atouche
Trestot belement a la bouche;
Cil saut tost sus, ne senti mal;
Par devant lui vit Percheval,
Un petit pres de lui se trait.
Encore tint le brant nu trait,
Percheval en a si frapé
Qu’il li a le hiaume colpé
Et la choiffe du blanc hauberc;
El front li a fait un tel merc
Que li sans aval en degoute.
Dist Perchevaus : « La male goute
Li criet les oeus, qui vous garroit,
Ne qui vo garison querroit
Autre fois, se mors estiez!
Bien en doi estre chastoiez,
Et cis proverbes bien le prove:
Qui folie chace, il le trove;
Et tel chose, sovent avient,
Fait on por bien dont anuis vient.
Ausi m’est il avenu chi,
Car, s’il m’eüst crié merchi,
Volentiers li eüsse aidié;
Mais or sai bien al mien quidié
Qu’il n’a cure de mon pardon:
Rendu m’a vilain guerredon. 5
A cest mot sore li recort
Li chevaliers et tient si cort
Percheval que molt l’a navré.
Perchevaus a cuer recovré,
Hardement et vigor et force.
Tant s’esvertue et tant s’esforce
Que celui tolt force et alaine,
Quel part qu’il onques velt le maine.
En desfendant fuit et guenchi;
Ainc ne daigna crier merchi,
Car il l’eüst molt bonement.
Mais il quidoit outreement
Tant avoit fait envers celui
Qu’il n’eüst ja merchi de lui ;
Tant estoit plains de desespoir
Ou’il n’avoit ne cuer ne pooir
Qu’il li osast merchi rover.
Or Poez savoir et prover
Que pechieres qui se despoire,
Qui ne prise mie une poire
Confession ne nul bien fait,
Ainz quide bien avoir tant fait
De pechiez qu’il ne puist avoir
Pardon, cil ne fait pas savoir
Qui ensi est desesperez;
Car Dieus est plains de grans pitez
Et de si grant misericorde
Qui onques velt a lui s’acorde,
Qui merchi de bon cuer li quiert,
Sa pais et s’amour li requiert.
Li chevaliers crier n’osa
Merchi et cil qui le los a
De hardement et de proeche
Envers le chevalier s’adrece,
Si le fiert si du brant molu
Que il li a le chief tolu
Et li cors a terre s’estent.
Et Perchevaus plus n’i atent,
Ains est assis li damoisiaus,
Puis a repris ses barissaus
Tout belement et tout a trait.
Un petit du basme a fors trait,
Puis dist : « Cil qui autrui fait bien
Et lui meïsme n’en fait rien
N’est mie sages ne senez.
Se je puis, iere resanez
De mes plaies, se Dieus le velt. »
Un poi de basme en sa main eut,
Puis l’a a sa bouche adesé
Tout belement et tot soé. 
Lors fu plus sains que nus poissons,
Et dist Perchevaus: « Teus poisons
Ne donroie por tot le monde:
Eles m’ont fait et sain et monde
De mes plaies que je avoie. »
Molt desirre que le jor voie
Perchevaus, que molt volentiers
Iroit garir les chevaliers,
Gornumans et ses quatre fius.
Lors a estoupé ses barieus,
Mais n’est de canvre ne d’estoupe
Que il les barisiaus estoupe,
Ainz est de deus rubins tailliez
Riches, trop bien appareilliez.
Et li oeil des deus barissaus,
Dont chascuns est riches et biaus,
Furent de deus riches sardoines;
Esmeraudes et carsidoines,
Saphirs, dyamans et topaches
Ot molt assis en poi d’espasces
Es cercles d’or et es colers.
Et que volroit or li parlers ?
Car qui vous volroit aconter
La richece, de l’escouter
Anuis seroit, al mien cuidier.
Nus hom ne porroit sozhaidier
Si riche, bien le vous devis.
De si al jor, ce m’est avis,
Fu liez et joians Perchevaus
De ce que il a les baraus
Qui tant sont prescieus et chier.
Gornumans qui tant l’avoit chier
Fu en esmai et en effroi.
Il se lieve et un palefroi
Fait enseler quant vit le jor,
A ses fius dist que nul sejor
N’i a : « Or sus, levez, levez,
Tant vous traveilliez et penez
Que chascuns mont, se nous fuions.
— Certes, sire, nous ne poons,
Trop somes plaié et navré.
Ja serons a torment livré,
A ce ne poons nous falir,
Que ja nous venront assalir
Li erragié, li anemi
Qui Percheval, no bon ami,
Ont ocis, ce n’est mie faille.
Ha! con dolereuse bataille
Arons ja, c’est chose certaine;
C’est la bataille daerraine,
N’en porrons estre delivré,
Car en nous a peu de santé
Et s’a en nous peu de defois. »
Gornumans se pasme deus fois
Por ses fius qu’il voit si atains
Et il meïsmes est toz tains
De dolor et descolourez.
Por poi n’est de doel acorez
De Percheval quant l’en ramembre;
Sor tot le cors de lui n’ot membre
Ne tresut d’aïr et de doel,
Car maintenant morust son voel:
Et tot quident que il soit mors.
Molt fu li doels et grans et fors,
Tout font doel et grant et menu.
Es vous al pié del pont venu
Percheval qui huche et apele.
La vois oï une pucele
Qui pleure et molt fu esmarie.
« Ha! fait ele, sainte Marie,
Qui fu ce or qui apela? »
As crestiaus vint et si parla:
« Qui est che la, fait ele, Dieus ? »
Et dist Perchevaus li gentieus:
«« Pucele, je suis Perchevaus.
Affiné ai les grans travaus
Que vostre gent soelent sosfrir,
Mais faites moi la porte ovrir. »
Quant la damoisele l’entent
Arriere cort, plus n’i atent,
En la sale, si a conté
De Percheval la verité
Qui a la porte est la aval.
Gornumans ot de Percheval
Qui est a la porte venus.
Si joians en est devenus
Que de ses maus ne li sovient.
A la porte corant en vient,
OVrir l’a fait isnelement,
Puis ont rechut molt liement
Percheval par dedens la porte.
Quant Gornumans voit qu’il aporte
Les baraus molt s’en esmerveille ;
Joie fait c’onques sa pareille
Ne fu faite de tant de gent.
Amont el palais bel et gent
Mainnent mon seignor Percheval.
Dist Gornumans : « De vo cheval
Me dites qu’il est devenus.
Quant a pié estes revenus. »
Dist Perchevaus : « Il est ochis,
Mais bien sachiez, les Dieu mercis,
Plus ai gaaignié que perdu. »
Perchevaus li a despondu
De chief en chief la verité.
Tot li a dit et aconté
De la vielle come ele vint,
Et con faitement li avint,
Et con les mors resuscita,
Et con les bareus li osta,
Et ocist les resuscitez.
Toutes lor dist les veritez,
Et de la vielle la faiture,
C’onques si laide creature
Ne fu veüe ne troyee.
Toute la verité provee
Li dist del basme qu’il aporte.
Gornumans molt se reconforte
Quant ot parler de la poison.
Molt covoite lor garison
Perchevaus et molt le desirre:
« Se il vous plaist, fait il, biaus sire,
Faites chi aporter vos fieus. »
Gornumans qui fu dols et pieus
Fist ses fius en la sale aval
Aporter devant Percheval
En deus grans couches coste a coste.
Quant li chevalier ont lor hoste
Veũ, molt sont esleechié,
Mais tant sont navré et blechié
Que chascuns de dolor se pasme.
Et Perchevaus a pris son basme
Et en sa palme un poi en met.
Des navrez garir s’entremet,
En la bouche en a mis chascun.
Et sachiez c’ainc n’en i ot un
Tantost qu’a la bouche en adoise
Ne soit plus sains c’uns poissons d’Oise
Qui noe ou en Oise ou en Saine.
N'orent plaie qui ne soit saine,
Ne sentent dolor ni tristreche ;
Adont comenche la leeche.
Se Dieus fust del ciel avalez
Ne fust il pas plus acolez,
S’il se mostrast corporelment,
Con Perchevaus fu erranment
De Gornumant et de ses fieus.
Perchevaus a pris ses barieus,
Les lui les met, si les esgarde.
Gornumans Percheval regarde
Molt volontiers et bonement
Et parole a lui dolcement,
Et si fil avec lui tot quatre.
« Sire, font il, por vous esbatre
Sejornerez od nous chaiens. »
Dist Perchevaus : « Ce est noiens;
Je ne sejorneroie mie,
Ains weil a Blancheflor m’amie
Aler qui est vostre germaine;
Et se vostre pere m’i mainne
Molt l’en sarai bon gré, par m’ame,
Car espouser le weil a feme;
Se viverai plus chastement,
Car li hom qui vit saintement
Et se maintient en neteé
Et garde bien sa chasteé
Et netement sen pucelage,
Il fait assez sen avantage :
Du siecle est amez et chieris
Et s’en est a l’ame garis,
Si con le tesmoigne le prestre.
Et por che, seignor, weil je estre
En chaasté, por mieus valoir.
Por che ai talent et voloir
De feme prendre, ce sachiez,
Por fuir les morteus pechiez
Qui l’ame tormente et confont.
Neporquant clerc et prestre font
Tel chose que il nous denoient
Por che que apertement voient
Que, se n’estoit por lor defois,
Sachiés c’on feroit maintes fois
Tel chose que on n’ose faire.
Et si sont gent de tel afaire
Qui molt font le religïeus
Et se sont molt luxurieus;
Mais je ne les weil pas reprendre.
Por che weil je me feme prendre,
Por moi netement contenir,
Por garder et por affenir
De pechié. Mais sachiez por voir
Que le matin volrai movoir. »
Dist Gornumans : « Od vous irai
Et compaignie vous ferai,
Et quanques je porrai d’onor:
Il n’a chaiens grant ne menor
Qui ne vous serve volentiers
A quanques vous sera mestiers. »
Perchevaus forment l’en merchie.
Atant ont la table drechie
Si se sont assis au digner.
Ne vous sai mie deviser
Lor mes ne quanque il ont eù.
Quant il ont mengié et beü,
Si ont fait les napes oster.
Por Percheval plus honorer
Font joie, chantent et carolent;
De joie et de feste parolent
Entr’aus trestot le jor entier.
Et quand ce vient a l’anuitier,
Si se sont al souper assis :
Il orent mes ou cinc ou sis
De char, autretant de poisson.
Et quant il fu tans et saison
De dormir et de reposer,
Li vallet ne volrent cesser,
Ains fisent les lis erranment
Et bien et bel et cointement.
En une chambre lambroissie,
Painte a or, molt riche et proisie,
Un lit ont fait et riche et cointe;
Covertoir gris et colte pointe
Ot el lit molt riche de soie:
Je ne quit mie que je soie
Ja mais en liu ou plus riche ait.
Et tantost con li lit sont fait
Si ont tout al couchier servi.
Perchevaus onques mius ne vi
Home servi qu’il fu la nuit,
Et por che que mains li anuit
Jurent trestot li quatre frere
Devant lui encoste lor pere.
A estive de Cornoaille
Li note uns menestreus sanz faille
Le lai Gorron molt dolcement.
Endormis est isnelement,
Car traveilliez fu et lassez
Et si avoit veillié assez.
Tout sont par laiens endormi,
Que nus ne douta ne cremi,
Ains dormirent tot asseür :
N’orent mais doute ne peür.
Mais tant vous di, ce est la voire,
Que li doi barisel d’yvoire
Que Perchevaus ot conquesté
Font par laiens si grant clarté
Qu’ausi cler i fait, ce vous di,
Con s’il fust a plain mie di.
Perchevaus, quant il s’esveilla,
De la clarté se merveilla,
Mais bien set ce n’est nus perius,
Que la clarté vient des barieus:
Bien set que ce est sainte chose.
Endormis s’est al chief de pose
De si al jor qu’il ajorna
Que la gaite le jor corna.
Et Perchevaus s’est esveilliez
Qui lassez est et traveilliez,
Car piech’a qu’il n’avoit eũ
Hostel qui li eüst pleü;
Si se jut longue matinee,
Tant que la messe fu sonee
Por chanter a une chapele.
Perchevaus les serjans apele;
Cil aqueurent, si le vestirent.
Gornumans et si fil s’atirent,
Si sont alé la messe oïr
Qui les cuers lor fait esjoïr,
Car qui Dieu aime et la messe ot
Sachiés que durement s’esjot.
Tantost que ce vint aprés messe
Perchevaus, qui a la promesse
Velt aler, dist a Gornumant:
« Sire, dist il, je vous demant
Que vous mon covent me tenez,
Et que vous avec moi venez
A Biau Repaire, a Blancheflor
Qui de biauté porte la flor
Sor totes femes, ce m’est vis. ».
Dist Gornumans : « Je vous plevis
Que molt en sui joians et liez.
Mais s’il vous plaist et vous voliez,
Un petit nous desjunerons,
Et puis aprés si moverons ».
Dist Perchevaus : « Dont vous hastez. »
Ploviers et faisans et pastez
Fait li sires sanz plus atendre
Aporter et la nape estendre.
Lor mains levent, si ont mengié.
N’i ont mie granment targié,
Ains ont mengié errant et tost,
Puis ont comandé que on ost
La table, et ele fu hostee.
Forment ont lor voie hastee,
Il sont monté sor lor chevaus.
Et si vous di que Perchevaus
Ot cheval fort, rade et delivre,
Que Gornumans li baille et livre.
Et Gornumans con bien apris
A ansdeus ses barisaus pris,
Qu’a oublier ne font il pas.
A tant s’en vont plus que le pas,
Grant route i ot a l’esmovoir.
Tout raconter ne tout savoir
Ne vous puis faire ne entendre,
Mais tant errerent sanz atendre
Que il ont veũ Biau Repaire.
Trestot le plus riche repaire
Y avoit et tot le plus gent
C’onques veïssent nule gent,
Trop par estoit bien refermez.
Ne sai coment plus riches mez
Peüst estre, nis mieldre vile.
Une iaue qui porte navile
Coroit lez l’une des costieres,
Et les forés grans et plenieres
Sont d’autre part, de bestes plaines,
Et li pré et les terres plaines,
Et si sont les gaaigneries,
Li vivier et les praeries,
Li orteil et li laborage,
Et li vergier et riche et large.
Et la mer d’autre part li bat
Qui al pié del mur se debat.
Sor la riviere est li vignobles,
Grans et gens et riches et nobles:
Autre fois l’avons devisé.
Quant Perchevaus l’ot avisé,
Bien a reconut le païs.
Mais Gornumans fu esbahis,
Car ainc puis n’i avoit esté
Que Clamadeus avoit gasté
La terre et le païs d’entor.
Mais ore est de si riche ator
Con vous par mon dit le savez
Et autre fois oï l’avez
Deviser et la grant richece
Et de la vile la noblece,
Si seroit anuis du retraire
Autre fois, por che m’en veil taire.
Si parlerai de Percheval
Qui par deus vallés a cheval
Mande Blancheflor que il vient
Et covent tenir li covient
D’ore en avant, tot sanz atendre,
Qu’il le volra a moillier prendre.
Cil s’en vont molt grant aleüre,
Assez plus tost que l’ambleüre.
Tant vont que la porte ont passee
Et trovent gent tant amassee
Parmi la rue, c’est la voire,
Que il samble adez plaine foire.
Tant vont li vallet a eslais
Que a le porte del palais
Troverent seant la pucele :
Un samit ou l’ors estincele
Ot vestu, molt bel et molt gent;
Et sist en mi liu de sa gent
Dont i avoit a grant plenté.
Li doi vallet sont aresté
Qu’envoié avoit Perchevaus,
Si descendent de lor chevaus,
Vers la damoisele s’en vont;
Mais si forment esbahi sont
Por sa biauté que mot ne sonent,
De rien nule ne l’araisonent,
N’i a celui qui un mot die.
Qui li aquitast Lombardie,
Ne peüssent un mot soner :
Ains peüst on a pié aler,
Mien escient, une huchie
Ains qu’il aient raison nonchie
Ne dit un sol mot de la boche.
La pucele son chief enbronche
Un petit envers terre aval
Et va pensant a Percheval
Come pucele enamouree.
« He! Dieus, con longue demoree,
Fait ele, fait li miens amis.
S’il eüst ausi son cuer mis
En moi con je ai mis en lui,
Il ne meïst pas en delui
Qu’il ne venist prochainement.
Atendu ai molt longuement
Et atendrai, qui que il griet,
Car tot quanque lui plaist me siet.
L’esperance que j’ai en lui
Me conforte de mon anui.
Et ce m’oste molt de content
Que on dist que molt bien atent
Qui le bien atent en espoir. »
Recovré ont cuer et pooir
De parler li doi messagier;
Avant passent sanz atargier,
Si ont lor chaperons ostez.
L’uns est dalez l’autre acostés,
Puis si se sont a jenols mis
Et dient: « Dame, vos amis
Perchevaus, li preus, vous salue. »
La dame est toute tressalue ;
Quand ele a le mot escouté,
Que cil li ont dit et conté
Qu’il vient et Gornumans, ses oncles,
Qui lors li errachast les ongles,
Mien escient, n’en sentist point,
Tant ot de joie en celui point.
Lors sali sus, plus n’i areste,
Effraee come une beste,
Ja fust encontre lui corue
Tote seule par mi la rue,
Quant ses puceles l’ont saisie.
« Ha! dame, vostre corteisie,
Font eles, je quit, est perdue,
Quant vous estes si esperdue. »
Dist la pucele : « N’en puis mais,
Damoiseles, laissiez m’en pais.
Bien sai que, se vous amissiez,
Ja de che ne me blasmissiez;
Mais je querrai vostre conseil. »
Lors fait le plus riche appareil
Atorner et tot le plus riche
C’on sache por roi ne por prinche
Fust fais en ceste siecle a nul jor.
Ne sont pas ses gens a sejor,
Ains ont les rues atornees
Et richement encortinees
De dras de soie et de samis.
Tant i ont de richoise mis
Et portendu a ces fenestres
Ce samble uns paradis terrestres;
Par terre getent les tapis,
Ne lor chaut s’il en valent pis;
Chevalier et clerc et borgois
Se perent de pales d’orfrois;
Cil fil a ces borjois bohordent,
Cointement s’acesment et hordent;
Et si sachiez, de l’autre part,
Ors et lion, sangler, lupart
Vont par ces rues combatant.
De joie se vont esbatant
Les dames et li chevalier :
Plus s’en issent de dis millier
De la vile tout a cheyal
Contre mon seignor Percheval.
De dras de soie molt divers
Avoient lor chevaus covers
Cil qui font le bohordeïs.
Entor est grans li hordeïs.
Et sachiez que li tabourel
Ne sont pas vestu de burel,
Mais de samis brodez d’orfrois,
Et s’avoient grans parlefrois
A riches lorains fres et biaus.
Molt i fu nobles li cembiaus:
Tel noise i avoit et tel bruit
Que la vile fremist et bruit.
La damoisele fu montee
De sor une mule afeutree
La plus richement c’onques mule
Fust atornee, sachiez, nule.
Mieus valoient si garnement,
L’or et les pierres solement,
Que toz l’avoirs au roi de Frise.
Quant sor la mule fut assise
Chascuns le regarde a merveille :
Vestue ot la porpre vermeille
Qui fu Blanchepart la roïne;
Forree fu d’un fres hermine.
Que diroie de sa biauté ?
Autre fois l’avés escouté
Dedens le conte par avant,
Mais tant puis dire, bien m’en vant,
Que onques clerc, ne lai, ne moigne,
Si con GERBERS le nous tesmoigne
En son conte que il en fist,
C’onques nus si bele ne vit.
Si chevalier l’ont amenee,
Tout si come el fu atornee,
Molt belement par mi la porte
Sor le mule qui soef porte.
Mainte dame ot en sa compaigne,
Quant ele vint a le champaigne
Molt fu sa compaignie bele.
Gornumans Percheval apele :
« Sire. fait il, ne vous het mie
Ma nieche, qui est vostre amie,
Quant si belement vous rechoit. »
Et quant Perchevaus aperchoit
Blancheflor qui tant le desire,
Il dist a Gornumant: « Biaus sire,
S’il vous plaist, traions nous decha. »
Atant Perchevaus adrecha
Envers Blancheflor son cheval.
Quant ele a veü Percheval
Vergoigne soi, la color mue;
Ce samble uns paradis terrestres;
Par terre getent les tapis,
Ne lor chaut s’il en valent pis;
Chevalier et clerc et borgois
Se perent de pales d’orfrois;
Cil fil a ces borjois bohordent,
Cointement s’acesment et hordent;
Et si sachiez, de l’autre part,
Ors et lion, sangler, lupart
Vont par ces rues combatant.
De joie se vont esbatant
Les dames et li chevalier :
Plus s’en issent de dis millier
De la vile tout a cheyal
Contre mon seignor Percheval.
De dras de soie molt divers
Avoient lor chevaus covers
Cil qui font le bohordeïs.
Entor est grans li hordeïs.
Et sachiez que li tabourel
Ne sont pas vestu de burel,
Mais de samis brodez d’orfrois,
Et s’avoient grans parlefrois
A riches lorains fres et biaus.
Molt i fu nobles li cembiaus:
Tel noise i avoit et tel bruit
Que la vile fremist et bruit.
La damoisele fu montee
De sor une mule afeutree
La plus richement c’onques mule
Fust atornee, sachiez, nule.
Mieus valoient si garnement,
L’or et les pierres solement,
Oue toz l’avoirs au roi de Frise.
Quant sor la mule fut assise
Chascuns le regarde a merveille:
Vestue ot la porpre vermeille.
Qui fu Blanchepart la roïne;
Forree fu d’un fres hermine.
Que diroie de sa biauté ?
Autre fois l’avés escouté
Dedens le conte par avant,
Mais tant puis dire, bien m’en vant,
Que onques clerc, ne lai, ne moigne,
Si con GERBERS le nous tesmoigne
En son conte que il en fist,
C’onques nus si bele ne vit.
Si chevalier l’ont amenee,
Tout si come el fu atornee,
Molt belement par mi la porte
Sor le mule qui soef porte.
Mainte dame ot en sa compaigne,
Quant ele vint a le champaigne
Molt fu sa compaignie bele.
Gornumans Percheval apele :
« Sire, fait il, ne vous het mie.
Ma nieche, qui est vostre amie,
Quant si belement vous rechoit. »
Et quant Perchevaus aperchoit
Blancheflor qui tant le desire,
Il dist a Gornumant: « Biaus sire,
S’il vous plaist, traions nous decha. »
A tant Perchevaus adrecha
Envers Blancheflor son cheval.
Quant ele a veü Percheval
Vergoigne soi, la color mue;
Coie se tient, ne se remue.
Et c’est bien chose acostumee:
Pucele d’amours alumee,
Quant che qu’aime voit en apert,
La color change et s’en espert
Et mains est de parler hardie.
Perchevaus, qui acoardie
Le vit, s’en est molt bien pris garde;
Vers li point le cheval de garde,
Dis fois le salua errant,
Et ele lui en sozpirant
Plus de trente fois dolcement;
Puis le regarde corelment
Come pucele enamouree.
Lors salue sanz demoree
Son oncle et ses cousins germains.
Perchevaus le prist par les mains,
Puis l’acole, car forment l’aime;
Sa tres dolce amie le claime
Et ele lui son ami chier;
Lors le comenche a embrachier
Par les flans, car Amours le point.
Qui lors veïst en icel point
Venir les routes a cheval
Qui tout saluent Percheval
Et dient: « Bien soit venus cil
Par coi somes jecté d’eschil
Et d’anuis et de povretez :
Mis nous as en grans richetez,
En grant repos, en grant honor. »
Einsi li grant et li menor
Le saluent et l’aparolent.
Dames et puceles carolent
Et mainent grant esbatement:
Vestues furent richement
D’ermine, de pale d’Octrente;
En quarante lius ou en trente
I veïst on karoles faire.
Trespasser vous weil cest afaire,
Car de l’autre ai affaire assez.
Les pons de la vile ont passez
Et les portes qui molt sont riches:
Empereres ne rois ne prinches
Ne fut rechus de nule gent
Si bien, si bel, ne si tres gent
Con Percheval, al mien cuidier.
Non : qui le volsist sozhaidier
Ne quit je pas, al mien avis,
Que mieus peüst estre servis.
Tout l’onorent et prinche et per.
Appareillié ont le souper
Li keu quant tans en fu et eure.
La pucele pas ne demeure :
Bien se porvoit, car molt est sage.
Sor nuit envoie molt mesage
A ciaus qui de li sont tenant
Qu’il a li viegnent maintenant,
Si tost come il verront le jor,
Sans terme metre ne sejor.
Quant li sopers fu atornez,
Dont fu li maistres cors sonez,
Lor mains levent, si vont souper
Chevalier et dames et per.
Li mes ne furent mie eschars,
Mais a charetes et a chars
I est li vins et la vĩande :
S’ele est ta dame et tu ses sire,
Ja mais n’arons dolor ne ire.
— Ofl, dist Perchevaus, demain,
Je le vous affi de ma main. »
La pucele l’ot, si sozpire
De joie, car qui tot l’empire
Li donast de Gresce ou de Rome,
Avec trestot le plus bel home
Qui oncques montast en cheval,
Ne cangast ele Percheval.
Adont fu la joie esbaudie;
Mais n’ai talent que plus en die
De lor joie, de lor delis.
Appareillier ont fait les lis:
En une chambre encortinee
Qui richement fu compassee
Et painte a or et a esmaus
Ont fait sis lis soes et biaus
Dont li drap sont et bel et chier.
En l’un vait Perchevaus couchier,
En l’autre aprés fut Gornumans,
Si con tesmoigne li romans,
Et tout si quatre fil aprés;
Mais ne jurent mie trop pres
De Percheval, ne mais ensus.
Et sachiez bien que par desus
Son lit ot riche covertoir
Plus gouté que plusme d’ostoir
Qui müés est de quinte mue.
Dedens l’ille de Gernemue.
La fist la fee Blanchemal:
Esvertin ne goute ne mal
N’avra nus qui en soit covers,
Ne ja ses cuers n’ert si quivers
Que il ait ja pensee en lui
Qu’il doie grever a nului.
En une chambre riche et bele
Se jut Blancheflors la pucele,
Et ses puceles entor li.
Et ce forment li abeli
Que ses puceles se dormoient
Qui le repos forment amoient.
Mais ele ne se dormi point
Car Amours le semont et point
Qui ne le laisse reposer :
Ainz entre en un si dols penser
Vers Percheval qu’elé dist bien
Que ne larra por nule rien
Qu’ele ne voist a lui parler.
« Non ferai, je n’i os aler.
— Por coi ? — Car mains m’en ameroit.
Et si quit qu’il m’en blasmeroit,
Si me tenroit a prinsaltiere.
— Se je n’i vois, a trop entiere
Me tenra, quant aler i sueil,
Et que je le lais par orgueil
Con sorfaite et desmesuree,
Et que je sui asseüree
De che que jou ai sa fïance,
Et que je ai en ce fiance
Que il me doit a feme prendre.
— Coment qu’il me doie reprendre, 6540
G’irai. » Lors s’est el lit assise,
Si a vestue sa chemise
Et s’est d’un mantel asfublee :
De ses puceles s’est emblee,
En la sale entre et tint sa voie.
Il ne li chaut mais qui le voie,
Ne qui nule rien de li die ;
Tant par l’a Amours enhardie
Qu’ele quide que tout si fait
Li soient torné a bien fait.
Au lit Percheval est venue
En chemise et en mantel nue,
Sor l’esponde s’est acoutee.
Perchevaus, qui l’ot escoutee
Venir, le prist entre ses bras;
Pres de lui, par desoz les dras,
L’estraint et dolcement le baise.
Molt est li uns de l’autre a aise :
De l’acoler et du baisier
Se puent il bien aesier,
Car du sorplus n’i ot il point.
Ains welent atendre le point
Que il puissent sanz vilenie.
Avoir ensamble compaignie.
Einsi ont cele nuit passee.
Bien est de baisier respassee.
La pucele et de deviser;
Et quant le jor puet aviser,
A son lit revint coiement,
Si s’est couchie belement
Tant que li jors fu clers et biaus.
Dont recomence li cembiaus,
Li bohordeïs et la noise :
Il n’i ot dame ne borjoise
Ne se pere de roube nueve ;
Li maistres seneschaus lor rove
Que chascuns d’envoisier se painne.
Toute estoit ja la vile plaine
Des chevaliers de par la terre
Que la dame a envoié querre,
Qui la feste recomenchierent,
De joie faire s’esforchierent.
Perchevaus qui la feste entent
Se lieve, que plus n’i atent :
Une roube molt bien taillie
C’on li avoit appareillie
Vesti d’escarlate vermeille.
Biaus chevaliers fu a merveille :
Crespes et blons fu, ce m’est vis;
Les oeus ot vairs et cler le vis,
Les sorciels bruns et enarchiez,
Droit nes; ses mentons fu forchiez;
U front une plaiete avoit
Qui si tres bien li avenoit
Que du veoir estoit delis;
Par les flans fu drois et alis,
Espaulles ot faites si bien
Que nus n’i seut a dire rien;
Les bras ot lons, gros et furnis,
De ners et d’os les ot garnis;
Les mains ot blanches et les dois
Et les costez bien fais et drois,
Jambes ot droites et piez vals.
« Dieus, dist chascuns, con Perchevaus 6604
Est biaus chevaliers, grans et gens. »
Ensi dĩent toutes les gens.
La damoiselle fu levee
Qui du veillier estoit grevee.
Molt ot la nuit petit dormi,
Esté avoit a son ami,
Si ot toute la nuit veillie.
Cointement l’ont appareillie
Ses puceles et richement,
Et sachiez que si garnement
D’or et de pierres reflamboient.
Si parement pas ne sembloient
De truande ne de beguine :
D’une porpre qui fu sanguine
Fu sa roube toute estelee,
De riches pierres fu orlee
Qu’il samble bien, qui les esgarde,
Que chascune des pierres arde,
Tant estoit clere et formians.
L’ors de la pierre fu frians,
Plus vermaus que n’est flambe en fu;
Et la penne du mantel fu
Tout a porfil d’un blanc hermine.
Ne firent mie lonc termine,
Ains s’asamble la gent menue
Qui devant la sale est venue.
Grans i est la joie et li bruis.
Devant le palais a lambruis
S’asamblent, si vont al mostier.
Por comenchier le Dieu mestier
S’est revestus, tot sans demeure,
L’archevesques de Landemeure.
A l’offrande li fu meri :
De Lumor et de Lumeri
Sont li doi vesque si menistre.
Deus ! tante crosce et tante mitre
I ot et d’abbés et de vesques:
Ce fu devant totes les messes.
Vesque, moigne, prelat, abé,
Trestot estoient en abé
Qu’il puissent veoir Percheval,
Que par mi le rue a cheval
S’en vient et Blancheflors aprés,
Et les gens les sivent de prez
Dont il i avoit a plenté.
Esbahi sont de lor biauté
Tout cil qui esgardé les ont:
Devant le mostier venu sont
Por mius remirer a estal.
Droit a l’entree du portal
Est Perchevaus lués descendus
Et vint corant les bras tendus
A la pucele et jus le met.
Et Gornumans se rademet
De sa nieche bel adestrer.
Quant el mostier durent entrer
Chascuns son chief et son cors saigne,
Et sachiez bien que c’est l’ensaigne
Que molt doute li anemis,
Que la crois, que Dieus i fu mis
Qui par se mort nous rachata.
Li archevesques se hasta
De faire son service a plain;
L’un et l’autre prist par le main,
Si les conjoint isnelement
Par mariage loialment.
La a Perchevaus pris sa feme
Qui tot adez fu sainte fame,
Et Perchevaus fu molt preudom,
Si en ot molt grant guerredon,
Qu’il asoma les aventures
Si con trovons es escriptures,
C’onques nus c’on sache nomer
Ne puet fors il seus asomer,
Ne nus nen ot la dignité
Qui en seüst la verité
Du Graal, fors il solement.
Mais mainte paine et maint torment
En ot ainchois qu’il le seüst
Ne que il ataindre i peüst.
Quant Perchevaus ot moillier prise,
De joie fu la gens esprise;
Arriere revont el palais.
Cil jogleor vĩelent lais
Et sons et notes et conduis:
Molt par i fu grans li deduis.
Et les tables si furent mises,
Ne fisent pas grans ademises,
Au mengier s’asïent la gent.
En grans escüeles d’argent
Furent comunalment servi.
Onques plus riche ostel ne vi.
Des mes ne ferai nule fable,
Tant en ot chascuns a sa table
Qu’anuis et oiseuse seroit
Qui toz les vous raconteroit,
Mais n’en weil ore plus parler.
Aprés mengier vont caroler,
Jogleor chantent et vïelent,
Li un harpent et calemelent;
Chascuns selonc le sien afaire
Vient avant por son mestier faire.
Cil conteor dient biaus contes
Devant dames et devant contes.
Et quant assez orent jüé
Bien sont li menestrel loé,
Car tout vallet et chevalier
Se penoient de despoillier
Et de doner lor garnemens,
De departir lor paremens,
Cotes, sorcos et roubes vaires;
Tel i ot qui en ot cinc paires.
Ou sis ou set ou neuf ou dis :
Tels i vint povres et mendis
Qui fu riches de grant avoir.
Mais ce poons nous bien savoir
Que cil usages est passez,
Que nous avons veü assez
Mainte feste de chevalier,
Quant il avoit prise mollier
Ou il ert chevaliers noviaus,
Que cil escuier de naviaus
A ces menestreus prometoient
Lor roubes et terme i metoient
Et il les venoient pereuc,
Mais il en raloient seneuc,
Car il les donent lor garçons,
Lor parmentiers, lor charetons,
En paiement, et lor barbiers.
Mal dehais ait tels escuiers
Qui s’entremet de tel pramesse!
Ja en oroison ne en messe
Ne puist il nul jor avoir part
Qui ensi ses drapiaus depart,
Ne qui menestrel promet bien
A faire, si ne l’en fait rien,
Ainçois le paist de ses mençoignes;
Tels pramesses n’est mais que songes.
Li siecles devient mais trop chices,
Que nus n’est prisiez s’il n’est riches;
Mais je pris molt petit l’avoir
Dont nus ne puet nul bien avoir :
Dehais avoir en terre mis.
Mais puis que je sui entremis
De Percheval dire et conter
Cest afaire lairai ester
N’en dirai plus, ains m’en tairai:
De Percheval vous conterai.
Grans fu la joie en Biau Repaire:
Li jors falt et la nuis repaire,
Que rassis se sont al souper
Chevalier et dames et per,
Et duc et conte et archevesque,
Prinche, parsones et evesque,
Clerc et borjois et autres gens.
Molt fu li soupers biaus et gens,
Molt i ot riche luminaire
Que toz li chastiaus en esclaire
Et les sales et li palais.
Mais le deviser vous en lais,
Car ne weil pas tot renonchier,
Tout vous trespas dusque al couchier.
Dedens la chambre a la pucele,
Ou l’ors flamboie et estinchele,
Ont fait faire un molt riche lit :
A grant solas et a delit
Tenroit qui l’orroit deviser,
Mais n’i veil pas mon tans user.
Li archevesques de Rodas
Et cil de Dinas, Clamadas,
Cil de Saint Andrieu en Escoche,
Chascuns tint crois ne mie croche,
Si sont alé le lit saignier :
Il nes covint mie ensaignier
De faire la beneïchon;
Ne sont mie vilain clerchon
Qui respondent, nomer les weil:
L’uns fu l’evesques de Cardueil
Et l’autres de Caradigan,
Cil de Cardif et de Morguan,
Et cil de Saint Pol de Lion
Et li vesques de Carlion,
De Lumeri et de Limor,
Cil doi sont frere Saigremor,
Cil de Saint Aaron en Gales :
Tout cil tenoient lor regales
De Blancheflor a cel termine.
En Bretaigne n’avoit roïne
Ne roi, tant soit de grant vertu,
Fors solement le roi Artu,
Qui pas eüst terre si bele
Come a cel tans ot la pucele.
Percheval avoit fait seignor
De li et de toute s’onor.
Et quant li lis porcernés fu
Et saigniés de crois et de fu,
S’i ont couchié, si con moi samble,
Perchevaus et la dame ensamble.
Si se sont les gens departies
Et s’en vont en pluisors parties :
Et les chamberieres s’en vont,
De lor dame pas paor n’ont
Qu’eles sevent bien tot sanz faille
Que bien vaintra ceste bataille.
Ambedui jurent bras a bras,
Nu a nu, par desoz les dras.
Et Blancheflors fremist et tramble,
Et il plus que fueille de tramble,
Car il ne sont mie asseür:
N’i a celui qui n’ait peür
Que por le corporel delit
Ne perdent ce que li eslit
Ont en la grant joie des ciels:
Garder se welent des perius
D’enfer et de la grant tormente.
Perchevaus sozpire et gaismente
Qui tient Blancheflor acolee.
Cele, qui bien fu escolee
De tout bien, de toute honour faire,
A parlé come debonaire
Et come dame bien aprise,
Car de l’amour Dieu est esprise.
Si dist: « Perchevaus, biaus amis,
Or gardons ce que anemis
N’ait sor nous force ne pooir.
Legiere chose est a savoir
Que chaastez est sainte chose,
Mais ensement come la rose
Sormonte autres flors de biautez,
Ausi passe virginitez
Chasteé, ce sachiez de voir :
Et qui puet l’une et l’autre avoir,
Sachiez toute honors l’avironne,
Et si en a double corone
Devant Dieu en saint paradis. »
Quant Perchevaus entent ses dis,
Bien s’i acorde et dist : « Amie,
Por amour Dieu ne metons mie
No vie en malvese despense,
Car si come je croi et pense
Que la virginitez tot passe,
Tout autresi con la topasse
Vaut mieus que ne fait le cristal
Et li ors fins mius de metal,
Aussi passe virginitez
Et molt est bone casteez;
Et qui l’une et l’autre a ensamble
Bien doit conquerre, ce me samble,
En paradis joie et delit. »
A tant se lievent de lor lit
A jenols et a jointes mains.
Et n’atendent ne plus ne mains,
Ains sont vers orïent torné.
Chascuns a le cuer atorné
A Deu sans nis une faintise,
Car abstinence les atise
Et biens et loiautés et fois,
Qui lor enseigne et fait defois
Qu’il n’enfraignent virginité,
Mais plain soient de charité,
D’umelité sanz vaine gloire
Et si aient Deu en memoire;
Adonques aront tot conquis.
Chascuns a a Jesu requis
Que il en tel estat le tiegne
Que il a bone fin parviegne,
Et si les gart en chasteé
Sanz brisier lor virginité.
A tant se sont andoi couchié,
Mais l’uns n’a a l’autre tochié
Dont il aient carnel amour;
Endormi se sont sanz demour.
Quant il ont longuement dormi,
Encontre le jor s’esclemi
Perchevaus qui un poi s’estent.
Lors escoute, une vois entent
Et vit une clarté molt clere.
La vois dist: « Perchevaus, biaus frere,
Aiez en Dieu vraie pensee.
Tu as ta moillier espousee
Qui molt est plaine de bonté.
Et sachiez bien de verité
Que de par Dieu te viegn nonchier
Que nus hom ne doit atouchier
A sa moillier fors saintement
Et par deus choses solement:
L’une si est por engenrer,
L’autre por pechié eschiver;
Cha porte raisons et droiture.
Mais tost avient par aventure
Que quant joine gent sont ensamble,
Que quanques il font, ce lor samble,
De delit carnel est bien fait.
Mais sachiez bien qu’il se mesfait,
Qu’il ne vit mie bien adroit.
Si m’ait Dieus, mius li venroit
Aler en l’iaue refroidier
Por le venin de lui vuidier.
Or garde ta virginité
Et soies plains de carité,
Et toute honors t’en avenra,
Et de ta lignie venra,
Ce saches tu, une pucele
Qui molt ert avenans et bele :
Mariee ert au riche roi,
Mais par pechié et par desroi,
Sans deserte, ert en grant peril
D’ardair ou de metre a eschil.
Mais uns fius de li naistera
Qui de cel perill l’ostera.
Autre enfant de li naisteront
Qui pluisors terres conquerront.
Un en i avra, c’est la some,
Qui primes avra forme d’ome,
Qui molt sera et gens et biaus,
Et puis devenra il oisiaus,
Dont molt ert dolans pere et mere.
Et sachiez bien qu’a l’aisné frere
Avenra aventure bele:
A feme avra une pucele
A cui rendra terre sanz faille
Par vive force de bataille.
Et de celi si naistera
Une fille qui avera
Un fruit qui molt estera gens
Et molt plaisans a toutes gens.
Car troi fil de li naisteront
Qui Jherusalem conquerront,
Le sepulcre et la vraie crois.
Perchevaus, se tu te recrois
De querre la Lance qui saine
Dont as eüe tante paine
Et du Graal, ce saches tu
Que ta valor et ta vertu
Aras perdu et toz les biens
Qui doivent a toi et as tiens
Avenir, je le te di bien.
Je ne te puis plus dire rien ;
A Deu te comant. » Lués s’en part.
Et Perchevaus de l’autre part
Molt longuement pensius demeure,
Et tant atent du jor que l’eure
Vint que il fu de lever tans :
Dont vinrent vallet, ne sai quans,
Qui le vestirent et atornent;
El palais arriere retornent.
Et les dames levees furent
Qui lor dame, si qu’eles durent,
Ont paree molt cointement.
Pucele i coucha voirement,
Ensement pucele en leva.
Perchevaus al mostier s’en va
Et li barnez la messe oïr:
Aprés la messe a fait venir
Les barons et tout le barnage.
Si prent feülté et homage
De chiaus qui de lui tenir doivent,
Et il a seignor le rechoivent
Molt volentiers et de buen cuer.
« Seignor, fait il, je vous requier
Que vous fachiez par men comant
Tout autretant por Gornumant
Come por moi en trestoz leus,
Et je li pri qu’il soit bailleus
Et qu’il gart ma feme et ma terre,
Qu’aler m’estuet le Graal querre
Que ja quis autre fois maint jor.
Je ne quier plus faire sejor:
Cha mes armes et mon cheval ! »
Quant Blancheflors ot Percheval,
A par un poi de doel ne part,
Quant de li si tost se depart,
Qu’ele quidoit des ore mais
Qu’il sejornast od li en pais,
Si con preudom fait od sa feme.
Mais tant forment l’aime la dame
De quanqu’il velt faire ne dire
Rien nule n’en ose escondire :
Car tot quanqu’il dist li otroie.
Ce nous dist Crestiens de Troie
Qui de Percheval comencha,
Mais la mors qui l’adevancha
Ne li laissa pas traire âffin,
Qu’ele l’ama tant de cuer fin,
Quant le vit al comencement
Et ele sot son hardement,
C’ainc puis cele amours ne failli
Tant seüst eslongier de li,
N’onques puis por sa demoree
Ne fu mains jor enamoree,
Tant fu de lui amer esprise.
Et il l’a or a feme prise,
Si con la matere descoevre
GERBERS, qui a reprise l’oevre,
Quant chascuns trovere le laisse,
Mais or en a faite sa laisse
GERBERS, Selonc le vraie estoire:
Dieus l’en otroit force et victoire
De toute vilenie estaindre
Et que il puist la fin ataindre
De Percheval que il emprent,
Si con li livres li aprent
Ou la meterre en est escripte ;
GERBERS, qui le nous traite et dite
Puis enencha que Perchevaus
Qui tant ot paines et travaus
La bone espee rasalda
Et que du Graal demanda
Et de la Lance qui saignoit
Demanda que senefioit;
Puis enencha le nous retrait
GERBERS, qui de son sens estrait
La rime que je vois contant;
Neïs la luite de Tristrant
Amenda il tot a conpas;
Nule rien ne vous en trespas.

