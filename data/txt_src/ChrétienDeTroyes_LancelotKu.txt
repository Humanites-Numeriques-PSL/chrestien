
Puis que ma dame de Chanpaigne 
Vialt que romans a feire anpraigne, 
Je l'anprendrai mout volentiers 
Come cil qui est suens antiers 
De quanqu'il puet el monde feire 
Sanz rien de losange avant treire. 
Mes tex s'an poïst antremetre 
Qui li volsist losenge metre, 
Si deïst, et jel tesmoignasse, 
Que ce est la dame qui passe 
Totes celes qui sont vivanz, 
Si con li funs passe les vanz 
Qui vante en mai ou en avril. 
Par foi, je ne sui mie cil 
Qui vuelle losangier sa dame ; 
Dirai je : Tant com une jame 
Vaut de pailes et de sardines, 
Vaut la contesse de reïnes ? 
Naie voir ; je n'en dirai rien, 
S'est il voirs maleoit gré mien ; 
Mes tant dirai ge que mialz oevre 
Ses comandemanz an ceste oevre 
Que sans ne painne que g'i mete. 
Del Chevalier de la Charrete 
Comance Crestiens son livre ; 
Matiere et san li done et livre 
La contesse, et il s'antremet 
De panser, que gueres n'i met 
Fors sa painne et s'antancion. 
Et dit qu'a une Acenssion 
Li rois Artus cort tenue ot, 
Riche et bele tant con lui plot, 
Si riche com a roi estut. 
Aprés mangier ne se remut 
Li rois d'antre ses conpaignons ; 
Mout ot en la sale barons 
Et s'i fu la reïne ansanble ; 
Si ot avoec aus, ce me sanble, 
Mainte bele dame cortoise, 
Bien parlant an lengue françoise, 
Et Kex qui ot servi as tables 
Manjoit avoec les conestables. 
La ou Kex seoit au mangier, 
Atant ez vos .i. chevalier 
Qui vint a cort mout acesmez, 
De totes ses armes armez. 
Li chevaliers a tel conroi 
S'an vint jusque devant le roi 
La ou antre ses barons sist ; 
Nel salua pas, einz li dist : 
« Rois Artus, j'ai en ma prison, 
De ta terre et de ta meison, 
Chevaliers, dames et puceles. 
Mes ne t'an di pas les noveles 
Por ce que jes te vuelle randre ; 
Ençois te voel dire et aprandre 
Que tu n'as force ne avoir 
Par quoi tu les puisses avoir ; 
Et saches bien qu'ainsi morras 
Que ja aidier ne lor porras. » 
Li rois respont qu'il li estuet 
Sofrir, s'amander ne le puet ; 
Mes mout l'an poise duremant. 
Lors fet li chevaliers sanblant 
Qu'aler s'an voelle ; si s'an torne, 
Devant le roi plus ne sejorne 
Et vient jusqu'a l'uis de la sale ; 
Mes les degrez mie n'avale, 
Einçois s'areste et dit des la : 
« Rois, s'a ta cort chevalier a 
Nes .i. an cui tu te fiasses 
Que la reïne li osasses 
Baillier por mener an ce bois 
Aprés moi, la ou ge m'an vois, 
Par un covant l'i atandrai 
Que les prisons toz te randrai 
Qui sont an prison an ma terre, 
Se il la puet vers moi conquerre 
Et tant face qu'il l'an ramaint. » 
Ce oïrent el palés maint, 
S'an fu la corz tote estormie. 
La novele en a Kex oïe 
Qui avoec les sergenz manjoit ; 
Le mangier leit, si vient tot droit 
Au roi, si li comance a dire, 
Tot autresi come par ire : 
« Rois, servi t'ai mout boenemant 
Par boene foi et lëaumant ; 
Or praing congié, si m'an irai, 
Que ja mes ne te servirai. 
Je n'ai volenté ne talant 
De toi servir d'ore en avant. » 
Au roi poise de ce qu'il ot, 
Mes, quant respondre mialz li pot, 
Si li a dit en es le pas : 
« Est ce a certes ou a gas ? » 
Et Kex respont : « Biax sire rois, 
Je n'ai or mestier de gabois, 
Einz praing congié trestot a certes ; 
Je ne vos quier autres dessertes 
N'autre loier de mon servise ; 
Ensi m'est or volantez prise 
Que je m'an aille sanz respit. 
- Est ce por ire ou por despit, 
Fet li rois, qu'aler an volez ? 
Seneschax, si con vos solez, 
Soiez a cort, et sachiez bien 
Que je n'ai en cest monde rien 
Que je, por vostre demorance, 
Ne vos doigne sanz porloignance. 
- Sire, fet il, ce n'a mestier : 
Ne prandroie pas un setier, 
Chascun jor, d'or fin esmeré. » 
Ez vos le roi mout desperé ; 
Si est a la reïne alez : 
« Dame, fet il, vos ne savez 
Del seneschal que il me quiert ? 
Congié demande et dit qu'il n'iert 
A ma cort plus, ne sai por coi. 
Ce qu'il ne vialt feire por moi 
Fera tost por vostre proiere ; 
Alez a lui, ma dame chiere, 
Qant por moi remenoir ne daigne, 
Proiez li que por vos remaigne 
Et einz l'an cheez vos as piez, 
Que ja mes ne seroie liez 
Se sa conpaignie perdoie. » 
Li rois la reïne i anvoie 
Au seneschal et ele i va ; 
Avoec les autres le trova 
Et, quant ele vint devant lui, 
Si li dit : « Keu, a grant enui 
Me vient, ce sachiez a estros, 
Ce qu'ai oï dire direde vos. 
L'an m'a conté, ce poise moi, 
Que partir vos volez del roi. 
Don vos vient et de quel corage ? 
Ne vos an tieng or mie a sage 
Ne por cortois, si con ge suel ; 
Del remenoir proier vos vuel : 
Keu, remenez, je vos an pri. 
- Dame, fet il, vostre merci, 
Mes je ne remanroie mie. » 
Et la reïne ancor l'an prie 
Et tuit li chevalier a masse, 
Et Kex li dit qu'ele se lasse 
De chose qui rien ne li valt. 
Et la reïne de si haut 
Com ele estoit as piez li chiet. 
Kex li prie qu'ele se liet ; 
Mes ele dit que nel fera : 
Ja mes ne s'an relevera 
Tant qu'il otroit sa volenté. 
Lors li a Kex acreanté 
Qu'il remandra, mes que li rois 
Otroit ce qu'il voldra einçois, 
Et ele meïsmes l'otroit. 
« Keu, fet ele, que que ce soit 
Et ge et il l'otroierons ; 
Or an venez, si li dirons 
Que vos estes einsi remés. » 
Avoec la reïne an va Kes ; 
Si sont devant le roi venu : 
« Sire, je ai Keu retenu, 
Fet la reïne, a grant travail ; 
Mes par .i. covant le vos bail 
Que vos feroiz ce qu'il dira. » 
Li rois de joie an sopira 
Et dit que son comandemant 
Fera, que que il li demant. 
« Sire, fet il, ce sachiez dons 
Que je voel et quex est li dons 
Don vos m'avez asseüré. 
Mout m'an tieng a boen eüré 
Qant je l'avrai, vostre merci. 
La reïne que je voi ci 
M'avez otroiee a baillier ; 
S'irons aprés le chevalier 
Qui nos atant an la forest. » 
Au roi poise, et si l'an revest, 
Car einz de rien ne se desdist, 
Mes iriez et dolanz le fist, 
Si que bien parut a son volt. 
La reïne an repesa mout 
Et tuit dïent par la meison 
Qu'orguel, outrage et desreison 
Avoit Kex demandee et quise. 
Et li rois a par la main prise 
La reïne et si li a dit : 
« Dame, fet il, sanz contredit 
Estuet qu'avoec Keu en ailliez. » 
Et cil dit : « Or la me bailliez, 
Et si n'an dotez ja de rien, 
Car je la ramanrai mout bien 
Tote heitiee et tote sainne. » 
Li rois li baille et cil l'an mainne. 
Aprés ax .ii. s'an issent tuit ; 
N'i a .i. seul cui mout n'ennuit. 
Et sachiez que li seneschax 
Fu toz armez, et ses chevax 
Fu enmi la cort amenez ; 
Uns palefroiz estoit delez, 
Tex com a reïne covient. 
La reïne au palefroi vient, 
Qui n'estoit braidis ne tiranz ; 
Mate et dolante et sopiranz, 
Monte la reïne et si dist 
An bas, por ce qu'an ne l'oïst : 
« Ha ! Amis, se vos ce seüssiez, 
Ja, ce croi, ne l'otroiesiez, 
Que Kex me menast un seul pas ! » 
Mout le cuida avoir dit bas, 
Mes li cuens Guinables l'oï 
Qui au monter fu pres de li. 
Au departir si grant duel firent 
Tuit cil et celes qui l'oïrent, 
Con s'ele geüst morte an biere ; 
Ne cuident qu'el reveigne arriere 
Ja mes an trestot son aage. 
Li seneschax, par son outrage, 
L'an mainne la ou cil l'atant ; 
Mes a nelui n'an pesa tant 
Que del sivre s'antremeïst, 
Tant que messire Gauvains dist 
Au roi son oncle, en audience : 
« Sire, fet il, mout grant anfance 
Avez feite, et mout m'an mervoil ; 
Mes, se vos creez mon consoil, 
Tant com il sont ancor si pres 
Je et vos iriens aprés 
Et cil qui i voldront venir. 
Je ne m'an porroie tenir 
Qu'aprés n'alasse isnelemant ; 
Ce ne seroit pas avenant 
Que nos aprés ax n'alessiens, 
Au moins tant que nos seüssiens 
Que la reïne devandra 
Et comant Kex s'an contandra. 
- Alons i, biax niés, fet li rois. 
Mout avez or dit que cortois, 
Et des qu'anpris avez l'afeire, 
Comandez les chevax fors treire 
Et metre frains et anseler, 
Qu'il n'i ait mes que del monter. » 
Ja sont li cheval amené 
Apareillié et anselé. 
Li rois monte toz premerains, 
Puis monta messire Gauvains 
Et tuit li autre qui ainz ainz ; 
Chascuns an volt estre conpainz, 
Si va chascuns si con lui plot : 
Armé furent, de tex i ot, 
S'an i ot sanz armes asez. 
Messire Gauvains fu armez 
Et si fist a .ii. escuiers 
Mener an destre deus destriers. 
Et einsi com il aprochoient 
Vers la forest, issir an voient 
Le cheval Keu, sel reconurent 
Et virent que les regnes furent 
Del frain ronpues anbedeus. 
Li chevax venoit trestoz seus, 
S'ot de sanc tainte l'estriviere 
Et de la sele fu derriere 
Li arçonz frez et peçoiez. 
N'i a nul qui n'an soit iriez, 
Et li uns l'autre an cingne et bote. 
Bien loing devant tote la rote 
Messire Gauvains chevalchoit ; 
Ne tarda gaires quant il voit 
Venir .i. chevalier le pas 
Sor .i. cheval duillant et las, 
Apantoisant et tressué. 
Li chevaliers a salué 
Monseignor Gauvain premerains, 
Et puis lui messire Gauvains. 
Et li chevaliers s'arestut 
Qui monseignor Gauvain conut, 
Si dist : « Sire, don ne veez 
Con mes chevax est tressuez 
Et tex qu'il n'a mes nul mestier ? 
Et je cuit que cist dui destrier 
Sont vostre ; or si vos prieroie, 
Par covant que je vos randroie 
Le servise et le guerredon, 
Que vos, ou a prest ou a don, 
Le quel que soit me baillessiez. » 
Et cil li dit : « Or choisissiez 
Des .ii. le quel que il vos plest. » 
Mes cil, cui grant besoigne an est, 
N'ala pas querant le meillor 
Ne le plus bel ne le graignor, 
Einz monta tantost sor celui 
Que il trova plus pres de lui, 
Si l'a maintenant eslessié ; 
Et cil chiet morz qu'il a lessié, 
Car mout l'avoit le jor pené 
Et traveillié et sormené. 
Li chevaliers sanz nul arest 
S'an vet armez par la forest, 
Et messire Gauvains aprés 
Lo siut et chace com angrés, 
Tant qu'il ot .i. tertre avalé. 
Et quant il ot grant piece alé, 
Si retrova mort le destrier 
Qu'il ot doné au chevalier, 
Et vit mout grant defoleïz 
De chevax et grant froisseïz 
D'escuz et de lances antor : 
Bien resanbla que grant estor 
De plusors chevaliers i ot. 
Se li pesa mout et desplot 
Ce que il n'i avoit esté. 
N'i a pas granmant aresté, 
Einz passe outre grant aleüre, 
Tant qu'il revit par avanture 
Le chevalier tot seul a pié, 
Tot armé, le hiaume lacié, 
L'escu au col, l'espee ceinte, 
Si ot une charrete atainte. 
De ce servoit charrete lores 
Don li pilori servent ores, 
Et en chascune boene vile, 
Ou or en a plus de .iii. mile, 
N'en avoit a cel tans que une, 
Et cele estoit a ces comune, 
Ausi con li pilori sont, 
A ces qui murtre et larron sont, 
Et a ces qui sont chanpcheü, 
Et as larrons qui ont eü 
Autrui avoir par larrecin 
Ou tolu par force an chemin. 
Qui a forfet estoit repris, 
S'estoit sor la charrete mis 
Et menez par totes les rues ; 
S'avoit totes enors perdues, 
Ne puis n'estoit a cort oïz 
Ne enorez ne conjoïz. 
Por ce qu'a cel tens furent tex 
Les charretes et si cruex, 
Fu premiers dit : « Qant tu verras 
Charrete et tu l'ancontreras, 
Fei croiz sor toi, et te sovaigne 
De Deu, que max ne t'an avaigne. » 
Li chevaliers a pié, sanz lance, 
Aprés la charrete s'avance 
Et voit .i. nain sor les limons, 
Qui tenoit come charretons 
Une longue verge an sa main ; 
Et li chevaliers dit au nain : 
« Nains, fet il, por Deu, car me di 
Se tu as veü par ici 
Passer ma dame la reïne. » 
Li nains cuiverz de pute orine 
Ne l'en vost noveles conter, 
Einz li dist : « Se tu viax monter 
Sor la charrete que je main, 
Savoir porras jusqu'a demain 
Que la reïne est devenue. » 
Tantost a sa voie tenue 
Li chevaliers, que il n'i monte ; 
Mar le fist et mar en ot honte 
Que maintenant sus ne sailli, 
Qu'il s'an tendra por malbailli. 
Mes Reisons, qui d'Amors se part, 
Li dit que del monter se gart ; 
Si le chastie et si l'anseigne 
Que rien ne face ne anpreigne 
Dom il ait honte ne reproche. 
N'est pas el cuer, mes an la boche, 
Reisons qui ce dire li ose ; 
Mes Amors est el cuer anclose 
Qui li comande et semont 
Que tost an la charrete mont. 
Amors le vialt et il i saut, 
Que de la honte ne li chaut 
Puis qu'Amors le comande et vialt. 
Et messire Gauvains s'aquialt 
Aprés la charrete poignant, 
Et quant il i trueve seant 
Le chevalier, si s'an mervoille, 
Puis li dit : « Nains, car me consoille 
De la reïne, se tu sez. » 
Li nains dit : « Se tu tant te hez 
Con cist chevaliers qui ci siet, 
Monte avoec lui, se il te siet, 
Et je te manrai avoec li. » 
Qant messire Gauvains l'oï, 
Si le tint a mout grant folie 
Et dit qu'il n'i montera mie, 
Car trop vilain change feroit 
Se charrete a cheval chanjoit. 
« Mes va quel part que tu voldras 
Et g'irai la ou tu iras. » 
Atant a la voie se metent, 
Cil chevalche, cil dui charretent, 
Et ansanble une voie tindrent. 
De bas vespre a un chastel vindrent, 
Et ce sachiez que li chastiax 
Estoit mout riches et mout biax. 
Tuit .iii. antrent par une porte. 
Del chevalier, que cil aporte 
Sor la charrete, se mervoillent 
Les genz, mes mie nel consoillent, 
Einz le huient petit et grant, 
Et li veillart et li anfant, 
Parmi les rues a grant hui ; 
S'ot mout li chevaliers de lui 
Vilenies et despit dire. 
Tuit demandent : « A quel martire 
Sera cist chevaliers randuz ? 
Iert il escorchiez ou panduz, 
Noiez ou ars an feu d'espines ? 
Di, nains, di, tu qui le traïnes, 
A quel forfet fu il trovez ? 
Est il de larrecin provez ? 
Est il murtriers ou chanpcheüz ? » 
Et li nains s'est adés teüz, 
Qu'il ne respont ne un ne el. 
Le chevalier mainne a l'ostel, 
Et Gauvains siut adés le nain 
Vers une tor qui ert a plain, 
Qui delez la vile seoit. 
D'autre part praerie avoit 
Et par delezestoit assise 
La torz sor une roche bise, 
Haute et tranchiee contreval. 
Aprés la charrete, a cheval, 
Entre Gauvains dedanz la tor. 
An la sale ont de bel ator 
Une dameisele ancontree, 
N'avoit si bele an la contree, 
Et voient venir .ii. puceles 
Avoecques li, gentes et beles. 
Tot maintenant que eles virent 
Monseignor Gauvain, si li firent 
Grant joie et si le saluerent, 
Et del chevalier demanderent : 
« Nains, qu'a cist chevaliers mesfet 
Que tu mainnes come contret ? » 
Cil ne lor an vialt reison rendre, 
Einz fet le chevalier descendre 
De la charrete, si s'an va ; 
Ne sorent ou il s'an ala. 
Et messire Gauvains descent ; 
Atant vienent vaslet avant 
Qui anbedeus les desarmerent. 
Deus mantiax veirs, qu'il afublerent, 
Fist la dameisele aporter. 
Qant il fu ore de soper, 
Li mangiers fu bien atornez. 
La dameisele sist delez 
Monseignor Gauvain au mangier. 
Por neant volsissent changier 
Lor ostel, por querre meillor, 
Car mout lor i fist grant enor 
Et conpeignie boene et bele, 
Tote la nuit, la dameisele. 
Qant il orent assez mangié, 
Dui lit furent apareillié 
En une sale haut et lonc ; 
Et s'en ot un autre selonc, 
Plus bel des autres et plus riche, 
Car, si con li contes afiche, 
Il i avoit tot le delit 
Qu'an seüst deviser an lit. 
Qant del couchier fu tans et leus, 
La dameisele prist andeus 
Ses ostes qu'ele ot ostelez ; 
.II. liz mout biax et lons et lez 
Lor mostre et dit : « A oés voz cors 
Sont fet cil dui lit ça defors ; 
Mes an cest lit qui est deça 
Ne gist qui desservi ne l'a : 
Ne fu pas fez cist a voz cors. » 
Li chevaliers li respont lors, 
Cil qui sor la charrete vint, 
Qu'a desdaing et a despit tint 
La desfanse a la dameisele. 
« Dites moi, fet il, la querele 
Por coi cist liz est an desfanse. » 
Cele respondi, pas ne panse, 
Qui en ere apansee bien : 
« A vos, fet ele, ne taint rien 
Del demander ne de l'anquerre. 
Honiz est chevaliers an terre 
Puis qu'il a esté an charrete ; 
Si n'est pas droiz qu'il s'antremete 
De ce don vos m'avez requise, 
Entesmes ce que il i gise, 
Qu'il le porroit tost conparer. 
Ne ge ne l'ai pas fet parer 
Si richemant por vos colchier. 
Vos le conparriez mout chier 
Se il vos venoit nes an pans. 
- Ce verroiz vos, fet il, par tans. 
- Jel verrai ? - Voire. - Or i parra ! 
- Je ne sai qui le conparra, 
Fet li chevaliers ; par mon chief, 
Cui qu'il enuit ne cui soit grief, 
An cestui lit voel ge jesir 
Et reposer tot a leisir. » 
Maintenant qu'il fu deschauciez, 
El lit, qui fu lons et hauciez 
Plus des autres .ii. demie aune, 
Se couche sozun samit jaune, 
.I. covertor d'or estelé. 
N'estoit mie de veir pelé 
La forreüre, ainz ert de sables ; 
Bien fust a oés .i. roi metables 
Li covertors qu'il ot sor lui ; 
Li liz ne fu mie de glui 
Ne de paille ne de viez nates. 
A mïenuit, de vers les lates 
Vint une lance come foudre, 
Le fer desoz, et cuida coudre 
Le chevalier parmi les flans 
Au covertor et as dras blans 
Et au lit, la ou il gisoit. 
En la lance .i. panon avoit 
Qui estoit toz de feu espris ; 
El covertor est li feus pris 
Et es dras et el lit a masse. 
Et li fers de la lance passe 
Au chevalier lez le costé 
Si qu'il li a del cuir osté 
.I. po, mes n'est mie bleciez. 
Et li chevaliers s'est dreciez, 
S'estaint le feu et prant la lance, 
Enmi la sale la balance 
Ne por ce son lit ne guerpi, 
Einz se recoucha et dormi 
Tot autresi seüremant 
Com il ot fet premieremant. 
L'andemain par matin, au jor, 
La dameisele de la tor 
Lor ot fet messe apareillier ; 
Ses fist lever et esveillier. 
Qant an lor ot messe chantee, 
As fenestres devers la pree 
S'an vint li chevaliers pansis, 
Cil qui sor la charrete ot sis, 
Et esgardoit aval les prez. 
A l'autre fenestre delez 
Estoit la pucele venue, 
Si l'i ot a consoil tenue 
Messire Gauvains an requoi 
Une piece, ne sai de quoi ; 
Ne sai don les paroles furent. 
Mes tant sor la fenestre jurent 
Qu'aval les prez, lez la riviere, 
An virent porter une biere ; 
S'avoit dedanz .i. chevalier, 
Et delez ot duel grant et fier 
Que .iii. dameiseles feisoient. 
Aprés la biere venir voient 
Une rote, et devant venoit 
Uns granz chevaliers qui menoit 
Une bele dame a senestre. 
Li chevaliers de la fenestre 
Conut que c'estoit la reïne ; 
De l'esgarder onques ne fine, 
Mout antentis, et mout li plot, 
Au plus longuemant que il pot. 
Et quant il ne la pot veoir, 
Si se vost jus lessier cheoir 
Et trebuchier aval son cors. 
Et ja estoit demis defors 
Qant messire Gauvains le vit ; 
Sel trait arrieres, se li dit : 
« Merci, sire, soiez an pes ! 
Por Deu, nel vos pansez ja mes 
Que vos faciez tel desverie ! 
A grant tort haez vostre vie. 
- Mes a droit, fet la dameisele ; 
Don n'iert seüe la novele 
Par tot de la maleürté 
Qu'il a en la charrete esté ? 
Bien doit voloir qu'il fust ocis, 
Que mialz valdroit il morz que vis ; 
Sa vie est des or mes honteuse 
Et despite et maleüreuse. » 
Atant lor armes demanderent 
Li chevalier et si s'armerent ; 
Et lors corteisie et proesce 
Fist la dameisele et largesce, 
Que, quant ele ot asez gabé 
Le chevalier et ranponé, 
Si li dona cheval et lance 
Par amor et par acordance. 
Li chevalier congié ont pris 
Come cortois et bien apris 
A la dameisele et si l'ont 
Saluee, puis si s'an vont 
Si con la route aler an virent ; 
Mes si fors del chastel issirent 
C'onques nus nes i aparla. 
Isnelemant s'an vont par la 
Ou la reïne orent veüe. 
N'ont pas la rote aconseüe, 
Qu'il s'an aloient eslessié. 
Des prez antrent an .i. plessié 
Et truevent un chemin ferré. 
S'ont tant par la forest erré 
Qu'il pot estre prime de jor, 
Et lors ont en un quarrefor 
Une dameisele trovee, 
Si l'ont anbedui saluee ; 
Et chascuns li requiert et prie, 
S'ele le set, qu'ele lor die 
Ou la reïne an est menee. 
Cele respont come senee 
Et dit : « Bien vos savroie metre, 
Tant me porriez vos prometre, 
El droit chemin et an la voie, 
Et la terre vos nomeroie 
Et le chevalier qui l'en mainne ; 
Mes mout i covendroit grant painne, 
Qui an la terre antrer voldroit ! 
Einz qu'il i fust mout se doldroit. » 
Et messire Gauvains li dist : 
« Dameisele, se Dex m'aïst, 
Je vos an promet a devise 
Que je mete an vostre servise, 
Qant vos pleira, tot mon pooir, 
Mes que vos m'an dites le voir. » 
Et cil qui fu sor la charrete 
Ne dit pas que il l'an promete 
Tot son pooir, einçois afiche, 
Come cil cui Amors fet riche 
Et puissant, et hardi par tot, 
Que, sanz arest et sanz redot, 
Quanqu'ele voldra li promet 
Et toz an son voloir se met. 
« Donc le vos dirai ge, » fet ele. 
Lors lor conte la dameisele : 
« Par foi, seignor, Meleaganz, 
Uns chevaliers mout forz et granz, 
Filz le roi de Gorre, l'a prise, 
Et si l'a el rëaume mise 
Don nus estranges ne retorne, 
Mes par force el païs sejorne 
An servitune et an essil. » 
Et lors li redemande cil : 
« Dameisele, ou est cele terre ? 
Ou porrons nos la voie querre ? » 
Cele respont : « Bien le savroiz, 
Mes, ce sachiez, mout i avroiz 
Anconbriers et felons trespas, 
Que de legier n'i antre an pas, 
Se par le congié le roi non ; 
Li rois Bademaguz a non. 
Si puet l'en antrer tote voies 
Par .ii. mout perilleuses voies 
Et par .ii. mout felons passages. 
Li uns a non : li Ponz Evages, 
Por ce que soz eve est li ponz 
Et s'a des le pont jusqu'au fonz 
Autant desoz come desus, 
Ne de ça moins, ne de la plus, 
Einz est li ponz tot droit enmi ; 
Et si n'a que pié et demi 
De lé et autretant d'espés. 
Bien fet a refuser cist mes, 
Et s'est ce li moins perilleus ; 
Mes il a assez antre deus 
Avantures don je me tes. 
Li autres ponz est plus malvés 
Et est plus perilleus assez 
Qu'ainz par home ne fu passez, 
Qu'il est com espee tranchanz ; 
Et por ce trestotes les genz 
L'apelent le Pont de l'Espee. 
La verité vos ai contee 
De tant con dire vos an puis. » 
Et cil li redemande puis : 
« Dameisele, se vos daigniez, 
Ces .ii. voies nos anseigniez. » 
Et la dameisele respont : 
« Vez ci la droite voie au Pont 
Desoz Eve, et cele de la 
Droit au Pont de l'Espee an va. » 
Et lors a dit li chevaliers, 
Cil qui ot esté charretiers : 
« Sire, je vos part sanz rancune : 
Prenez de ces  [...] voies l'une 
Et l'autre quite me clamez ; 
Prenez celi que mialz amez. 
- Par foi, fet messire Gauvains, 
Mout est perilleus et grevains 
Li uns et li autres passages. 
Del prandre ne puis estre sages, 
Je ne sai preu le quel je praigne ; 
Mes n'est pas droiz qu'an moi remaingne 
Qant parti m'an avez le geu : 
Au Pont desoz Eve me veu. 
- Donc est il droiz que je m'an voise 
Au Pont de l'Espee, sanz noise, 
Fet l'autres, et je m'i otroi. » 
Atant se departent tuit troi, 
S'a li uns l'autre comandé 
Mout deboneiremant a Dé. 
Et quant ele aler les an voit, 
Si dit : « Chascuns de vos me doit 
.I. guerredon a mon gré randre, 
Quele ore que jel voldrai prandre ; 
Gardez, ne l'obliez vos mie. 
- Nel ferons nos, voir, dolce amie » 
Font li chevalier anbedui. 
Atant s'an va chascuns par lui. 
Et cil de la charrete panse 
Con cil qui force ne desfanse 
N'a vers Amors qui le justise ; 
Et ses pansers est de tel guise 
Que lui meïsmes en oblie, 
Ne set s'il est ou s'il n'est mie, 
Ne ne li manbre de son non, 
Ne set s'il est armez ou non, 
Ne set ou va, ne set don vient ; 
De rien nule ne li sovient 
Fors d'une seule, et por celi 
A mis les autres en obli ; 
A cele seule panse tant 
Qu'il n'ot ne voit ne rien n'antant. 
Et ses chevax mout tost l'en porte, 
Ne ne vet mie voie torte, 
Mes la meillor et la plus droite ; 
Et tant par avanture esploite 
Qu'an une lande l'a porté. 
An cele lande avoit .i. gué 
Et d'autre part armez estoit 
Uns chevaliers qui le gardoit ; 
S'ert une dameisele o soi 
Venue sor un palefroi. 
Ja estoit pres de none basse, 
N'ancor ne se remuet ne lasse 
Li chevaliers de son panser. 
Li chevax voit et bel et cler 
Le gué, qui mout grant soif avoit ; 
Vers l'eve cort quant il la voit. 
Et cil qui fu de l'autre part 
S'escrie : « Chevaliers, ge gart 
Le gué, si le vos contredi. » 
Cil ne l'antant ne ne l'oï, 
Car ses pansers ne li leissa, 
Et totes voies s'esleissa 
Li chevax vers l'eve mout tost. 
Cil li escrie que il l'ost : 
« Lai le gué, si feras que sages, 
Que la n'est mie li passages » 
Et jure le cuer de son vantre 
Qu'il le ferra, se il i antre. 
Cil panse tant qu'il ne l'ot pas, 
Et li chevax en es le pas 
Saut en l'eve et del chanp se soivre, 
Par grant talant comance a boivre. 
Et cil dit qu'il le conparra, 
Ja li escuz ne l'an garra 
Ne li haubers qu'il a el dos. 
Lors met le cheval es galos, 
Et des galoz el cors l'anbat 
Et fiert celui si qu'il l'abat 
Enmi le gué tot estandu, 
Que il li avoit desfandu ; 
Si li cheï tot a un vol 
La lance et li escuz del col. 
Qant cil sant l'eve, si tressaut ; 
Toz estormiz en estant saut, 
Ausi come cil qui s'esvoille, 
S'ot et si voit et se mervoille 
Qui puet estre qui l'a feru. 
Lors a le chevalier veü, 
Si li cria : « Vasax, por coi 
M'avez feru, dites le moi, 
Qant devant moi ne vos savoie, 
Ne rien mesfet ne vos avoie ? 
- Par foi, si aviez, fet cil ; 
Don ne m'eüstes vos mout vil, 
Qant je le gué vos contredis 
.III. foiees et si vos dis 
Au plus haut que je poi crier ? 
Bien vos oïstes desfier 
Au moins, fet cil, .ii. foiz ou trois, 
Et si antrastes sor mon pois ; 
Et bien dis que je vos ferroie 
Tantost qu'an l'eve vos verroie. » 
Li chevaliers respont adonques : 
« Dahez ait qui vos oï onques 
Ne vit onques mes, qui je soie ! 
Bien puet estre, mes je pansoie, 
Que le gué me contredeïstes ; 
Bien sachiez que mar me feristes, 
Se ge au frain  [...] une des mains 
Vos pooie tenir au mains. » 
Et cil respont : « Qu'an avandroit ? 
Tenir me porras or androit 
Au frain, se tu m'i oses prandre. 
Je ne pris pas plain poing de cendre 
Ta menace ne ton orguel. » 
Et cil respont : « Je mialz ne vuel. 
Que qu'il an deüst avenir, 
Je t'i voldroie ja tenir. » 
Lors vient li chevaliers avant 
Enmi le gué, et cil le prant 
Par la resne a la main senestre 
Et par la cuisse a la main destre ; 
Sel sache et tire et si l'estraint 
Si duremant que cil se plaint, 
Qu'il li sanble que tote fors 
Li traie la cuisse del cors. 
Se li prie que il le lest 
Et dit : « Chevaliers, se toi plest 
A moi conbatre par igal, 
Pran ton escu et ton cheval 
Et ta lance, si joste a moi. » 
Cil respont : « Nel ferai, par foi, 
Que je cuit que tu t'an fuiroies 
Tantost qu'eschapez me seroies. » 
Qant cil l'oï, s'en ot grant honte ; 
Si li ra dit : « Chevaliers, monte 
Sor ton cheval seüremant, 
Et je te creant lëaumant 
Que je ne ganchisse ne fuie. 
Honte m'as dite, si m'enuie. » 
Et cil li respont autre foiz : 
« Einz m'an iert plevie la foiz : 
Se vuel que tu le me plevisses, 
Que tu ne fuies ne ganchisses 
Et que tu ne me tocheras 
Ne vers moi ne t'aprocheras 
Tant que tu me verras monté. 
Si t'avrai fet mout grant bonté, 
Qant je te tieng, se ge te les. » 
Cil li plevist, qu'il n'an puet mes ; 
Et quant il en ot la fiance, 
Si prant son escu et sa lance 
Qui par le gué flotant aloient 
Et totes voies s'avaloient, 
S'estoient ja mout loing aval ; 
Puis revet prendre son cheval. 
Qant il l'ot pris et montez fu, 
Par les enarmes prant l'escu 
Et met la lance sor lo fautre, 
Puis point li uns ancontre l'autre 
Tant con cheval lor porent randre. 
Et cil qui le gué dut desfandre 
L'autre premieremant requiert 
Et si tres duremant le fiert 
Que sa lance a estros peçoie. 
Et cil fiert lui si qu'il l'envoie 
El gué tot plat desoz le flot, 
Si que l'eve sor lui reclot. 
Puis se trest arriers et descent, 
Car il an cuidoit bien tex cent 
Devant lui mener et chacier. 
Del fuerre treit le brant d'acier 
Et cil saut sus, si treit le suen, 
Qu'il avoit flanbeant et buen ; 
Si s'antrevienentcors a cors. 
Les escuz ou reluist li ors 
Traient avant et si s'an cuevrent ; 
Les espees bien i aoevrent, 
Qu'eles ne finent ne reposent ; 
Mout granz cos antredoner s'osent 
Tant que la bataille a ce monte 
Qu'an son cuer en a mout grant honte 
Li chevaliers de la charrete 
Et dit que mal randra la dete 
De la voie qu'il a enprise 
Qant il si longue piece a mise 
A conquerre un seul chevalier. 
S'il en trovast en .i. val hier 
Tex cent, ne croit il pas ne panse 
Qu'il eüssent vers lui desfanse, 
S'an est mout dolanz et iriez 
Qant il est ja si anpiriez 
Qu'il pert ses cos et le jor gaste. 
Lors li cort sore et si le haste 
Tant que cil li ganchist et fuit ; 
Le gué, mes que bien li enuit, 
Et le passage li otroie. 
Et cil le chace tote voie 
Tant que il chiet a paumetons. 
Lors li vient sus li charretons, 
Si jure quanqu'il puet veoir 
Que mar le fist el gué cheoir 
Et son panser mar li toli. 
La dameisele que o li 
Li chevaliers amenee ot 
Les menaces antant et ot ; 
S'a grant peor et se li prie 
Que por li lest qu'il ne l'ocie ; 
Et il dit que si fera voir, 
Ne puet por li merci avoir 
Que trop li a grant honte feite. 
Lors li vient sus, l'espee treite ; 
Et cil dit, qui fu esmaiez : 
« Por Deu et por moi l'en aiez 
La merci que je vos demant. » 
Et cil respont : « Se Dex m'amant, 
Onques nus tant ne me mesfist 
Se por Deu merci me requist, 
Que por Deu, si com il est droiz, 
Merci n'an eüsse une foiz. 
Et ausi avrai ge de toi, 
Car refuser ne la te doi 
Des que demandee la m'as ; 
Mes ençois me fianceras 
A tenir, la ou ge voldrai, 
Prison quant je t'an semondrai. » 
Cil li plevi, cui mout est grief. 
La dameisele de rechief 
Dit : « Chevaliers, par ta franchise, 
Des que il t'a merci requise 
Et tu otroiee li as, 
Se onques prison deslias, 
Deslie moi cestui prison ; 
Clainme moi quite sa prison 
Par covant que quant leus sera 
Tel guerredon con toi pleira 
T'an randrai selonc ma puissance. » 
Et lors i ot cil conuissance 
Por la parole qu'ele ot dite ; 
Si li rant le prison tot quite. 
Et cele en a honte et angoisse, 
Qu'ele cuida qu'il la conoisse ; 
Car ele ne le volsist pas. 
Et cil s'an part en es le pas ; 
Et cil et cele le comandent 
A Deu et congié li demandent. 
Il lor done, puis si s'an va 
Tant que de bas vespre trova 
Une dameisele venant, 
Mout tres bele et mout avenant, 
Bien acesmee et bien vestue. 
La dameisele le salue 
Come sage et bien afeitiee, 
Et cil respont : « Sainne et heitiee, 
Dameisele, vos face Dex ! » 
Puis li dit : « Sire, mes ostex 
Vos est ci pres apareilliez 
Se del prandre estes conseilliez ; 
Mes par itel herbergeroiz 
Que avoec moi vos coucheroiz, 
Einsi le vos ofre et presant. » 
Plusor sont qui de ce presant 
Li randissent .v. .c. merciz, 
Et il an fu trestoz nerciz 
Et li a respondu tot el : 
« Dameisele, de vostre ostel, 
Vos merci ge, si l'ai mout chier ; 
Mes, se vos pleisoit, del couchier 
Me soferroie je mout bien. 
- Je n'an feroie autremant rien, 
Fet la pucele, par mes ialz. » 
Et cil, des que il ne puet mialz, 
L'otroie si com ele vialt ; 
De l'otroier li cuers li dialt. 
Qant itant seulemant le blesce, 
Mout avra au couchier tristesce, 
Mout i avra orguel et painne 
La dameisele qui l'an mainne, 
Espoir tant le puet ele amer, 
Ne l'en voldra quite clamer. 
Puis qu'il li ot acreanté 
Son pleisiret sa volenté, 
Si l'en mainne jusqu'an un baile, 
N'avoit plus bel jusqu'an Thessaile, 
Qu'il estoit clos a la reonde 
De hauz murs et d'eve parfonde ; 
Et la dedanz home n'avoit 
Fors celui que ele atandoit. 
Cele i ot fet por son repeire 
Asez de beles chanbres feire 
Et sale mout grant et pleniere. 
Chevauchant lez une riviere 
S'an vindrent jusqu'au herberjage 
Et an lor ot, por le passage, 
.I. pont torneïz avalé. 
Par sor le pont sont anz alé ; 
S'ont trovee la sale overte, 
Qui de tiules estoit coverte. 
Par l'uis, qu'il ont trové overt, 
Antrent anz et voient covert 
.I. dois d'un tablier grant et lé ; 
Et sus estoient aporté 
Li mes et les chandoiles mises 
Es chandeliers totes esprises 
Et li henap d'argent doré 
Et dui pot, l'uns plains de moré 
Et li autres de fort vin blanc. 
Delez le dois, au chief d'un banc, 
Troverent .ii. bacins toz plains 
D'eve chaude a laver lor mains ; 
Et de l'autre part ont trovee 
Une toaille bien ovree, 
Bele et blanche, as mains essuier. 
Vaslet ne sergent n'escuier, 
N'ont trové leanz ne veü. 
De son col oste son escu 
Li chevaliers et si le pant 
A un croc et sa lance prant 
Et met sor un hantier an haut. 
Tantost de son cheval jus saut 
Et la dameisele del suen. 
Au chevalier fu bel et buen 
Qant ele tant nel vost atendre 
Que il li eidast a descendre. 
Tantost qu'ele fu descendue, 
Sanz demore et sanz atandue 
Tresqu'a une chanbre s'an cort ; 
.I. mantel d'escarlate cort 
Li aporte, si l'an afuble. 
La sale ne fu mie enuble, 
Si luisoient ja les estoiles ; 
Mes tant avoit leanz chandoiles 
Tortices, grosses et ardanz, 
Que la clartez estoit mout granz. 
Qant cele li ot au col mis 
Le mantel, si li dit : « Amis, 
Veez ci l'aigue et la toaille ; 
Nus ne la vos ofre ne baille, 
Car ceanz fors moi ne veez. 
Lavez vos mains, si asseez 
Qant vos pleira et boen vos iert ; 
L'ore et li mangiers le requiert, 
Si con vos le poez veoir. 
Car lavez, s'alez asseoir. 
- Mout volantiers. » Et cil s'asiet, 
Et cele lez lui, cui mout siet ; 
Et mangierent ansanble et burent 
Tant que del mangier lever durent. 
Qant levé furent del mangier, 
Dist la pucele au chevalier : 
« Sire, alez vos la fors deduire, 
Mes que il ne vos doie nuire, 
Et seulemant tant i seroiz, 
Se vos plest, que vos panseroiz 
Que je porrai estre couchiee. 
Ne vos enuit ne ne dessiee, 
Que lors porroiz a tans venir 
Se covant me volez tenir. » 
Et cil respont : « Je vos tendrai 
Vostre covant, si revandrai 
Qant je cuiderai qu'il soit ore. » 
Lors s'an ist fors, et si demore 
Une grant piece enmi la cort, 
Tant qu'il estuet qu'il s'an retort, 
Car covant tenir li covient. 
Arriere an la sale revient, 
Mes cele qui se fet s'amie 
Ne trueve, qu'el n'i estoit mie. 
Qant il ne la trueve ne voit, 
Si dit : « An quel leu qu'ele soit 
Je la querrai tant que je l'aie. » 
Del querre plus ne se delaie 
Por le covant que il li ot. 
En une chanbre antre, si ot 
An haut crier une pucele ; 
Et ce estoit meïsmes cele 
Avoec cui couchier se devoit. 
Atant d'une autre chanbre voit 
L'uis overt et vient cele part 
Et voit tot enmi son esgart 
C'uns chevaliers l'ot anversee, 
Si la tenoit antraversee 
Sor le lit, tote descoverte. 
Cele, qui cuidoit estre certe 
Que il li venist en aïe, 
Crioit en haut : « Aïe ! aïe ! 
Chevaliers, tu qui es mes ostes, 
Se de sor moi cestui ne m'ostes, 
Il me honira, veant toi. 
Ja te doiz tu couchier o moi, 
Si con tu m'as acreanté. 
Fera donc cist sa volenté 
De moi, veant tes ialz, a force ? 
Gentix chevaliers, car t'esforce, 
Si me secor isnelemant. » 
Cil voit que mout vileinnemant 
Tenoit la dameisele cil 
Descoverte jusqu'au nonbril ; 
S'en a grant honte et mout l'en poise 
Qant nu a nu a li adoise ; 
Si n'en ert mie talentos, 
Ne tant ne quant n'an ert jalos. 
Mes a l'entree avoit portiers, 
Trestoz armez, .ii. chevaliers 
Qui espees nues tenoient ; 
Aprés .iiii. sergent estoient, 
Si tenoit chascuns une hache 
Tel don l'en poïst une vache 
Tranchier outre parmi l'eschine, 
Tot autresi con la racine 
D'un genoivre ou d'une geneste. 
Li chevaliers a l'uis s'areste 
Et dit : « Dex, que porrai ge feire ? 
Meüz sui por si grant afeire 
Con por la reïne Guenievre. 
Ne doi mie avoir cuer de lievre 
Qant por li sui an ceste queste. 
Se Malvestiez son cuer me preste 
Et je son comandemant faz, 
N'ateindrai pas ce que je chaz ; 
Honiz sui se je ci remaing. 
Mout me vient or a grant desdaing 
Qant j'ai parlé del remenoir, 
Mout en ai le cuer triste et noir ; 
Or en ai honte, or en ai duel 
Tel que je morroie, mon vuel, 
Qant je ai tant demoré ci. 
Ne ja Dex n'ait de moi merci 
Se jel di mie por orguel 
Et s'asez mialz morir ne vuel 
A enor que a honte vivre. 
Se la voie m'estoit delivre, 
Quele enor i avroie gié 
Se cil me donoient congié 
De passer oltre sanz chalonge ? 
Donc i passeroit, sanz mançonge, 
Ausi li pires hom qui vive. 
Et je oi que ceste chestive 
Me prie merci mout sovant 
Et si m'apele de covant 
Et mout vilmant le me reproche. » 
Maintenant jusqu'a l'uis s'aproche 
Et bote anz le col et la teste 
Et garde amont par la fenestre, 
Si voit les espees venir ; 
Adonc se prist a retenir. 
Li chevalier lor cos ne porent 
Detenir, qu'esmeüz les orent ; 
An terre les espees fierent 
Si qu'anbedeus les peçoierent. 
Qant eles furent peçoiees, 
Moins en a les haches prisiees 
Et moins les an crient et redote ; 
Puis saute entr'ax et fiert del cote 
.I. sergent et .i. autre aprés. 
Les .ii. que il trova plus pres 
Hurte des codes et des braz 
Si qu'an.ii. les abat toz plaz ; 
Et li tierz a a lui failli, 
Et li quarz qui l'a asailli 
Fiert si que lo mantel li tranche 
Et la chemise, et la char blanche 
Li ront anprés l'espaule tote 
Si que li sans jus an degote. 
Et cil qui rien ne se delaie 
Ne se plaint mie de sa plaie, 
Einz vet et fet ses pas plus emples 
Tant qu'il aert parmi les temples 
Celui qui esforçoit s'ostesse. 
Randre li porra la promesse 
Et son covant, einz qu'il s'an aut. 
Volsist ou non, le dresce an haut, 
Et cil qui a lui failli ot 
Vient aprés lui, plus tost qu'il pot, 
Et lieve son cop de rechief ; 
Sel cuide bien parmi le chief, 
Jusqu'as danz, de la hache fandre ; 
Et cil qui bien s'an sot desfandre 
Li tant le chevalier ancontre, 
Et cil de la hache l'ancontre 
La ou l'espaule au col se joint 
Si que l'un de l'autre desjoint. 
Et li chevaliers prant la hache, 
Des poinz isnelemant li sache 
Et leisse cel que il tenoit, 
Car desfandre le covenoit, 
Que li chevalier sus li vienent, 
Et cil qui les .iii. haches tienent, 
Si l'asaillent mout cruelmant ; 
Et cil saut mout delivremant 
Antre le lit et la paroi 
Et dit : « Or ça, trestuit a moi ! 
Que s'or estiez .xx. et set, 
Des que ge ai tant de recet, 
Si avroiz vos bataille assez, 
Ja n'en serai par vos lassez. » 
Et la pucele qui l'esgarde 
Dit : « Par mes ialz, vos n'avez garde 
D'or en avant la ou ge soie. » 
Tot maintenant arriere anvoie 
Les chevaliers et les sergenz ; 
Lors s'an vont tuit cil de laienz 
Sanz arest et sanz contredit ; 
Et la dameisele redit : 
« Sire, bien m'avez desresniee 
Ancontre tote ma mesniee. 
Or an venez, je vos an main. » 
An la sale an vont main a main, 
Et celui mie n'abeli, 
Qu'il se soffrist mout bien de li. 
Un lit ot fet enmi la sale, 
Don li drap n'erent mie sale, 
Mes blanc et lé et delié. 
N'estoit pas de fuerre esmié 
La couche ne de coutes aspres. 
.I. covertor de .ii. diaspres 
Ot estandu desor la couche, 
Et la dameisele s'i couche, 
Mes n'oste mie sa chemise. 
Et cil a mout grant poinne mise 
Au deschaucier et desnuer, 
D'angoisse le covint suer ; 
Tote voies parmi l'angoisse 
Covanz le vaint et si le froisse. 
Donc est ce force ? Autant se vaut ! 
Par force covient que il s'aut 
Couchier avoec la dameisele ; 
Covanz l'en semont et apele. 
Et il se couche tot a tret, 
Mes sa chemise pas ne tret 
Ne plus qu'ele ot la soe feite. 
De tochier a li mout se gueite, 
Einz s'an esloingne et gist anvers, 
Ne ne dit mot ne c'uns convers 
Cui li parlers est desfanduz 
Qant an son lit gist estanduz ; 
N'onques ne torne son esgart 
Ne devers li ne d'autre part. 
Bel sanblant feire ne li puet. 
Por coi ? Car del cuer ne li muet, 
Qu'aillors a mis del tot s'antante, 
Mes ne pleist mie n'atalante 
Quanqu'est bel et gent, a chascun. 
Li chevaliers n'a cuer que un 
Et cil n'est mie ancor a lui, 
Einz est comandez a autrui 
Si qu'il nel puet aillors prester. 
Tot le fet en .i. leu ester 
Amors, qui toz les cuers justise. 
Toz ? Nel fet, fors cez qu'ele prise. 
Et cil s'an redoit plus prisier 
Cui ele daigne justisier. 
Amors le cuer celui prisoit 
Si que sor toz le justisoit 
Et li donoit si grant orguel 
Que de rien blasmer ne le vuel 
S'il lait ce qu'Amors li desfant 
Et la ou ele vialt antant. 
La pucele voit bien et set 
Que cil sa conpaignie het 
Et volentiers s'an sofferroit 
Ne ja plus ne li requerroit, 
Qu'il ne quiert a li adeser, 
Et dit : « S'il ne vos doit peser, 
Sire, de ci me partirai. 
En ma chanbre couchier m'irai 
Et vos an seroiz plus a eise : 
Ne cuit mie que mout vos pleise 
Mes solaz ne ma conpaignie. 
Nel tenez pas a vilenie 
Se je vos di ce que je cuit. 
Or vos reposez mes enuit, 
Que vos m'avez randu si bien 
Mon covant que nes une rien 
Par droit ne vos puis demander. 
Si vos voel a Deu comander ; 
Si m'an irai. » Lors si se lieve ; 
Au chevalier mie ne grieve, 
Einz l'an leisse aler volentiers 
Con cil qui est amis antiers 
Autrui que li. Bien l'aparçoit 
La dameisele et bien le voit ; 
Si est an sa chanbre venue 
Et si se couche tote nue, 
Et lors a dit a li meïsmes : 
« Des lores que je conui primes 
Chevalier, un seul n'an conui 
Que je prisasse, fors cestui, 
La tierce part d'un angevin ; 
Car si con ge pans et devin, 
Il vialt a si grant chose antendre 
Qu'ainz chevaliers n'osa enprendre 
Si perilleuse ne si grief ; 
Et Dex doint qu'il an veigne a chief. » 
Atant s'andormi et si jut 
Tant que li jorz clers aparut. 
Tot maintenant que l'aube crieve, 
Isnelemant et tost se lieve. 
Et li chevaliers si resvoille, 
Si s'atorne et si s'aparoille 
Et s'arme, que nelui n'atant. 
La dameisele vient atant, 
Si voit qu'il est ja atornez. 
« Boens jorz vos soit hui ajornez » 
Fet ele, quant ele le voit. 
« Et vos, dameisele, si soit » 
Fet li chevaliers d'autre part. 
Et cil dit que mout li est tart 
Qu'an li ait son cheval fors tret. 
La pucele amener li fet 
Et dit : « Sire, je m'an iroie 
O vos grant piece an ceste voie, 
Se vos mener m'an osiez 
Et conduire m'i deviez 
Par les us et par les costumes 
Qui furent ainz que nos ne fumes 
El rëaume de Logres mises. » 
Les costumes et les franchises 
Estoient tex, a cel termine, 
Que dameisele ne meschine, 
Se chevaliers la trovast sole, 
Ne plus qu'il se tranchast la gole 
Ne feïst se tote enor non, 
S'estre volsist de boen renon ; 
Et, s'il l'esforçast, a toz jorz 
An fust honiz an totes corz. 
Mes, se ele conduit eüst, 
Uns autres, se tant li pleüst 
Qu'a celui bataille an feïst 
Et par armes la conqueïst, 
Sa volenté an poïst faire 
Sanz honte et sanz blasme retraire. 
Por ce la pucele li dist 
Que, se il l'osast ne volsist 
Par ceste costume conduire 
Que autres ne li poïst nuire, 
Qu'ele s'an alast avoec lui. 
Et cil li dit : « Ja nus enui 
Ne vos fera, ce vos otroi, 
Que premiers ne le face moi. 
- Dons i voel ge, fet ele, aler. » 
Son palefroi fet anseler, 
Tost fu ses comandemanz fez ; 
Li palefroiz li fu fors trez 
Et li chevax au chevalier. 
Andui montent sanz escuier, 
Si s'an vont mout grant aleüre. 
Cele l'aresne et il n'a cure 
De quanque ele l'aparole, 
Einçois refuse sa parole : 
Pansers li plest, parlers li grieve. 
Amors mout sovant li escrieve 
La plaie que feite li a ; 
Onques anplastre n'i lia 
Por garison ne por santé, 
Qu'il n'a talant ne volanté 
D'emplastre querre ne de mire, 
Se sa plaie ne li anpire, 
Mes celi querroitvolantiers. 
Tant tindrent voies et santiers, 
Si con li droiz chemins les mainne, 
Que il voient une fontainne. 
La fontainne est enmi uns prez 
Et s'avoit un perron delez. 
Sor le perron qui ert iqui 
Avoit oblié ne sai qui 
.I. peigne d'ivoire doré. 
Onques des le tens Ysoré 
Ne vit si bel sages ne fos. 
Es danz del peigne ot des chevos 
Celi qui s'an estoit paigniee 
Remés bien demie poigniee. 
Qant la dameisele parçoit 
La fontainne et le perron voit, 
Se ne volt pas que cil la voie, 
Einz se mist en une autre voie. 
Et cil qui se delite et pest 
De son panser qui mout li plest 
Ne s'aparçoit mie si tost 
Que ele fors sa voie l'ost ; 
Mes quant il s'est aparceüz, 
Si crient qu'il ne soit deceüz, 
Qu'il cuide que ele ganchisse 
Et que fors de son chemin isse 
Por eschiver aucun peril. 
« Ostez, dameisele, fet il ; 
N'alez pas bien ; venez deça : 
Onques, ce cuit, ne s'adreça 
Qui fors de cest chemin issi. 
- Sire, nos irons mialz par ci, 
Fet la pucele, bien le sai. » 
Et cil li respont : « Je ne sai, 
Dameisele, que vos pansez ; 
Mes ce poez veoir asez 
Que c'est li droiz chemins batuz. 
Des que ge m'i sui anbatuz, 
Je ne tornerai autre san, 
Mes, s'il vos plest, venez vos an, 
Que g'irai ceste voie adés. » 
Lors s'an vont tant qu'il vienent pres 
Del perron et voient le peigne. 
« Onques certes, don moi soveigne, 
Fet li chevaliers, mes ne vi 
Tant bel peigne con je voi ci. 
- Donez le moi, fet la pucele. 
- Volentiers, dit il, dameisele. » 
Et lors s'abeisse et si le prant. 
Qant il le tint, mout longuemant 
L'esgarde et les chevox remire, 
Et cele an comança a rire. 
Et quant il la voit, se li prie, 
Por qu'ele a ris, qu'ele li die ; 
Et cele dit : « Teisiez vos an ; 
Ne vos an dirai rien oan. 
- Por coi ? fet il. - Car je n'ai cure. » 
Et quant cil l'ot, si li conjure 
Come cil qui ne cuidoit mie 
Qu'amie ami, n'amis amie 
Doient parjurer a nul fuer : 
« Se vos rien nule amez de cuer, 
Dameisele, de par celi 
Vos conjur et requier et pri 
Que vos plus ne le me celez. 
- Trop a certes m'an apelez, 
Fet ele, si le vos dirai, 
De rien nule n'an mantirai : 
Cist peignes, se j'onques soi rien, 
Fu la reïne, jel sai bien ; 
Et d'une chose me creez 
Que les chevox que vos veez, 
Si biax, si clers et si luisanz, 
Qui sont remés antre les danz, 
Que del chief la reïne furent, 
Onques en autre pré ne crurent. » 
Et li chevaliers dit : « Par foi, 
Assez sont reïnes et roi ; 
Mes de la quel volez vos dire ? » 
Et cele dit : « Par ma foi, sire, 
De la fame le roi Artu. » 
Qant cil l'ot, n'a tant de vertu 
Que tot nel coveigne ploier ; 
Par force l'estut apoier 
Devant a l'arçon de la sele. 
Et quant ce vit la dameisele, 
Si s'an mervoille et esbaïst, 
Qu'ele cuida que il cheïst ; 
S'ele ot peor, ne l'en blasmez, 
Qu'ele cuida qu'il fust pasmez. 
Si ert il, autant se valoit, 
Mout po de chose s'an failloit, 
Qu'il avoit au cuer tel dolor 
Que la parole et la color 
Ot une grant piece perdue. 
Et la pucele est descendue 
Et si cort quanqu'ele pot corre 
Por lui retenir et secorre, 
Qu'ele ne le volsist veoir, 
Por rien nule, a terre cheoir. 
Qant il la vit, s'en ot vergoigne, 
Si li a dit : « Por quel besoigne 
Venistes vos ci devant moi ? » 
Ne cuidiez pas que le por coi 
La dameisele l'an conoisse, 
Qu'il an eüst honte et angoisse, 
Et si li grevast et neüst 
Se le voir l'en reconeüst. 
Si s'est de voir dire gueitiee, 
Einz dit come bien afeitiee : 
« Sire, je ving cest peigne querre, 
Por ce sui descendue a terre, 
Que de l'avoir oi tel espans, 
Ja nel cuidai tenir a tans. » 
Et cil, qui vialt que le peigne ait, 
Li done et les chevox an trait 
Si soef que nul n'an deront. 
Ja mes oel d'ome ne verront 
Nule chose tant enorer, 
Qu'il les comance a aorer 
Et bien .c. .m. foiz les toche 
Et a ses ialz et a sa boche 
Et a son front et a sa face ; 
N'est joie nule qu'il n'an face, 
Mout s'an fet liez, mout s'an fet riche ; 
An son soing, pres del cuer, les fiche 
Entre sa chemise et sa char. 
N'en preïst pas chargié un char 
D'esmeraudes ne d'escharboncles ; 
Ne cuidoit mie que reoncles 
Ne autres max ja mes le praigne ; 
Diamargareton desdaigne 
Et pleüriche et tiriasque, 
Neïs saint Martin et saint Jasque ; 
Car an ces chevox tant se fie 
Qu'il n'a mestier de lor aïe. 
Mes quel estoient li chevol ? 
Et por mançongier et por fol 
M'an tanra l'en, se voir an di : 
Qant la foire iert plainne au Lendi 
Et il i avra plus avoir, 
Nel volsist mie tot avoir 
Li chevaliers, c'est voirs provez, 
Si n'eüst ces chevox trovez. 
Et, se le voir m'an requerez, 
Ors .c. .m. foiz esmerez 
Et puis autantes foiz recuiz 
Fust plus oscurs que n'est la nuiz 
Contre le plus bel jor d'esté 
Qui ait an tot cest an esté, 
Qui l'or et les chevols veïst 
Si que l'un lez l'autre meïst. 
Et que feroie ge lonc conte ? 
La pucele mout tost remonte 
Atot le peigne qu'ele an porte ; 
Et cil se delite et deporte 
Es chevox qu'il a en son saing. 
Une forest aprés le plaing 
Truevent et vont par une adresce 
Tant que la voie lor estresce ; 
S'estut l'un aprés l'autre aler, 
Qu'an n'i poïst mie mener 
.II. chevax por rien coste a coste. 
La pucele devant son oste 
S'an vet mout tost la voie droite. 
La ou la voie ert plus estroite, 
Voient .i. chevalier venant. 
La dameisele maintenant, 
De si loing com ele le vit, 
L'a coneü et si a dit : 
« Sire chevaliers, veez vos 
Celui qui vient ancontre vos 
Toz armez et prez de bataille ? 
Il m'an cuide mener sanz faille 
Avoec lui sanz nule desfanse. 
Ce sai ge bien que il le panse, 
Qu'il m'ainme, et ne fet pas que sages ; 
Et par lui et par ses messages 
M'a proiee, mout a lonc tans, 
Mes m'amors li est an desfans, 
Que por rien amer nel porroie. 
Si m'aïst Dex, einz me morroie 
Que je l'amasse an nul androit ! 
Je sai bien qu'il a or androit 
Si grant joie et tant se delite 
Con s'il m'avoit ja tote quite ; 
Mes or verrai que vos feroiz. 
Or i parra se preuz seroiz ! 
Or le verrai, or i parra 
Se vostre conduiz me garra ! 
Se vos me poez garantir, 
Donques dirai ge sanz mantir 
Que preuz estes et mout valez. » 
Et il li dit : « Alez, alez ! » 
Et ceste parole autant vaut 
Con se il deïst : « Po m'an chaut, 
Que por neant vos esmaiez, 
De chose que dite m'aiez. » 
Queque il vont ensi parlant, 
Ne vint mie cele part lant 
Li chevaliers qui venoit seus, 
Les granz galoz ancontre aus deus. 
Et por ce li plest a haster 
Qu'il ne cuide mie gaster, 
Et por boens eürez se clainme 
Qant la rien voit que il plus ainme. 
Tot maintenant que il l'aproche, 
De cuer la salue et de boche 
Et dit : « La riens que je plus vuel, 
Don moins ai joie et plus me duel, 
Soit bien veignanz, don qu'ele veingne ! » 
N'est mie droiz que cele teingne 
Vers lui sa parole si chiere 
Que ele ne li rande arriere, 
Au moins de boche, son salu. 
Mout a au chevalier valu 
Qant la pucele le salue, 
Qui sa boche pas n'en palue 
Ne ne li a neant costé. 
Et s'il eüst tres bien josté 
Cele ore a un tornoiemant, 
Ne s'an prisast il mie tant 
Ne ne cuidast avoir conquis 
Ne tant d'enor ne tant de pris. 
Por ce que mialz s'an ainme et prise 
L'a par la resne del frain prise 
Et dit : « Or vos an manrai gié ; 
Mout ai hui bien et droit nagié, 
Qu'a mout boen port sui arivez. 
Or sui ge toz descheitivez : 
De peril sui venuz a port, 
De grant enui a grant deport, 
De grant dolor a grant santé ; 
Or ai tote ma volanté 
Qant an tel meniere vos truis 
Qu'avoec moi mener vos an puis 
Or androit, que n'i avrai honte. » 
Et cele dit : « Rien ne vos monte, 
Que cist chevaliers me conduit. 
- Certes, ci a malvés conduit, 
Fet il, qu'adés vos en maing gié. 
.I. mui de sel avroit mangié 
Cist chevaliers, si con je croi, 
Einçois qu'il vos desraist vers moi ; 
Ne cuit c'onques home veïsse 
Vers cui je ne vos conqueïsse ; 
Et quant je vos truis an aeise, 
Mes que bien li poist et despleise, 
Vos an manrai, veant ses ialz, 
Et s'an face trestot son mialz. » 
Li autres de rien ne s'aïre 
De tot l'orguel qu'il li ot dire, 
Mes sanz ranpone et sanz vantance 
A chalongier la li comance 
Et dist : « Sire, ne vos hastez 
Ne voz paroles ne gastez, 
Mes parlez .i. po par mesure. 
Ja ne vos iert vostre droiture 
Tolue, quant vos l'i avroiz. 
Par mon conduit, bien le savroiz, 
Est ci la pucele venue ; 
Lessiez la, trop l'avez tenue, 
Qu'ancor n'a ele de vos garde. » 
Et cil otroie que an l'arde 
S'il ne l'an mainne mau gré suen. 
Cil dit : « Ce ne seroit pas buen, 
Se mener la vos an lessoie ; 
Sachiez, einçois m'en conbatroie. 
Mes, se nos bien nos voliens 
Conbatre, nos ne porriens 
An cest chemin por nule painne ; 
Mes alons desqu'a voie plainne 
Ou jusqu'a pree ou jusqu'a lande. » 
Cil dit que ja mialz ne demande 
Et dit : « Certes bien m'i acort : 
De ce n'avez vos mie tort, 
Que cist chemins est trop estroiz. 
Ja iert mes chevax si destroiz, 
Einçois que ge torner le puisse, 
Que je crien qu'il se brit la cuisse. » 
Lors se torne a mout grant destresce, 
Mes son cheval mie ne blesce 
Ne de rien n'i est anpiriez, 
Et dit : « Certes mout sui iriez, 
Qant antre ancontré ne nos somes 
An place lee et devant homes, 
Que bel me fust que l'en veïst 
Li quex de nos mialz le feïst. 
Mes or venez, se l'irons querre ; 
Nos troverons pres de ci terre 
Tote delivre et grant et lee. » 
Lors s'an vont jusqu'a une pree ; 
An cele pree avoit puceles 
Et chevaliers et dameiseles 
Qui jooient a plusors jeus, 
Por ce que biax estoit li leus. 
Ne jooient pas tuit a gas, 
Mes as tables et as eschas, 
Li un as dez, li autre au san, 
A la mine i rejooit l'an. 
A ces jeus li plusor jooient ; 
Li autre, qui iluec estoient, 
Redemenoient lor anfances, 
Baules et queroles et dances, 
Et chantent et tunbent et saillent 
Et au luitier se retravaillent. 
Uns chevaliers auques d'ahé 
Estoit de l'autre part del pré 
Sor .i. cheval d'Espaigne sor, 
S'avoit lorain et sele d'or, 
Et s'estoit de chienes meslez. 
Une main a l'un de ses lez 
Avoit par contenance mise ; 
Por le bel tans ert an chemise, 
S'esgardoit les geus et les baules ; 
Un mantel ot par ses espaules 
D'escarlate et de veir antier. 
De l'autre part, lez un santier, 
En avoit jusqu'a .xxiij. 
Armez, sor boens chevax irois. 
Tantost con li troi lor sorvienent, 
Tuit de joie feire se tienent 
Et crïent tuit parmi les prez : 
« Veez le chevalier, veez, 
Qui fu menez sor la charrete ! 
N'i ait mes nul qui s'antremete 
De joer tant con il i ert ; 
Dahez ait qui joer i quiert 
Et dahez ait qui daingnera 
Joer tant con il i sera. » 
Et antretant ez vos venu 
Le fil au chevalier chenu, 
Celui qui la pucele amoit 
Et por soe ja la tenoit ; 
Si dist : « Sire, mout ai grant joie, 
Et qui le vialt oïr si l'oie, 
Que Dex m'a la chose donee 
Que j'ai toz jorz plus desirree ; 
N'il ne m'aüst pas tant doné 
S'il m'eüst fet roi coroné, 
Ne si boen gré ne l'en seüsse 
Ne tant gahaignié n'i eüsse, 
Car cist gaainz est biax et buens. 
- Ne sai encor se il est tuens » 
Fet li chevaliers a son fil. 
Tot maintenant li respont cil : 
« Nel savez ? Nel veez vos donques ? 
Por Deu, sire, n'an dotez onques, 
Qant vos veez que je la tieng. 
An cele forest don je vieng 
L'ancontrai ore ou el venoit. 
Je cuit que Dex la m'amenoit, 
Si l'ai prise come la moie. 
- Ne sai ancor se cil l'otroie 
Que je voi venir aprés toi ; 
Chalongier la te vient, ce croi. » 
Antre ces diz et ces paroles 
Furent remeses les queroles 
Por le chevalier que il virent, 
Ne jeu ne joie plus ne firent, 
Por mal de lui et por despit. 
Et li chevaliers sanz respit 
Vint mout tost aprés la pucele. 
« Lessiez, fet il, la dameisele, 
Chevaliers, que n'i avez droit. 
Se vos osez, tot or androit 
La desfandrai vers vostre cors. » 
Et li chevaliers vialz dist lors : 
« Don ne le savoie je bien ? 
Biax filz, ja plus ne la retien, 
La pucele, mes leisse li. » 
A celui mie n'abeli, 
Qu'il jure qu'il n'en randra point, 
Et dit : « Ja Dex puis ne me doint 
Joie, que je la li randrai. 
Je la tieng et si la tendrai 
Come la moie chose lige. 
Einz iert de mon escu la guige 
Ronpue et totes les enarmes, 
Ne an mon cors ne an mes armes 
N'avrai je puis nule fiance, 
Ne an m'espee n'en ma lance, 
Qant je li lesserai m'amie. » 
Et cil dit : « Ne te leirai mie 
Conbatre, por rien que tu dies. 
An ta proesce trop te fies ; 
Mes fai ce que je te comant. » 
Cil, par orguel, respont itant : 
« Sui j'anfes a espoanter ? 
De ce me puis je bien vanter 
Qu'il n'a, tant con la mers aceint, 
Chevalier, ou il en a meint, 
Nul si boen cui je la leissasse 
Et cui ge feire n'an cuidasse 
An mout po d'ore recreant. » 
Li peres dit : « Je t'acreant, 
Biax filz, ensi le cuides tu, 
Tant te fies an ta vertu ; 
Mes ne voel ne ne voldrai hui 
Que tu t'essaies a cestui. » 
Et cil respont : « Honte feroie 
Se je vostre consoil creoie. 
Maudahez ait qui le cresra 
Et qui por vos se recresra ! 
Que fieremant ne me conbate ? 
Voirs est que privez mal achate : 
Mialz poïsse aillors barguignier, 
Que vos me volez angingnier. 
Bien sai qu'an .i. estrange leu 
Poïsse mialz feire mon preu. 
Ja nus qui ne me coneüst 
De mon voloir ne me meüst, 
Et vos m'an grevez et nuisiez. 
Tant an sui je plus angoissiez 
Por ce que blasmé m'an avez ; 
Car qui blasme, bien le savez, 
Son voloir a home n'a fame, 
Plus en art et plus en anflame. 
Mes se je rien por vos an les, 
Ja Dex joie ne me doint mes ; 
Einz me conbatrai, mau gré vostre. 
- Foi que doi saint Pere l'apostre, 
Fet li peres, or voi ge bien 
Que proiere n'i valdroit rien. 
Tot pert quanque je te chasti ; 
Mes je t'avrai mout tost basti 
Tel plet que, maleoit gré tuen, 
T'estovra feire tot mon buen, 
Car tu an seras au desoz. » 
Tot maintenant apele toz 
Les chevaliers, que a lui viegnent ; 
Si lor comande qu'il li tiegnent 
Son fil, qu'il ne puet chastier, 
Et dit : « Jel feroie lier, 
Einz que conbatre le lessasse. 
Vos estes tuit mi home a masse, 
Si me devez amor et foi. 
Sor quanque vos tenez de moi 
Le vos comant et pri ansanble. 
Grant folie fet, ce me sanble, 
Et mout li vient de grant orguel, 
Qant il desdit ce que je vuel. » 
Et cil dïent qu'il le panront 
Ne ja puis que il le tanront 
De conbatre ne li prendra 
Talanz, et si li covendra, 
Mau gré suen, la pucele randre. 
Lors le vont tuit seisir et prandre 
Et par les braz et par le col. 
« Dons ne te tiens tu or por fol ? 
Fet li peres, or conuis voir : 
Or n'as tu force ne pooir 
De conbatre ne de joster 
Que que il te doie coster, 
Que qu'il t'enuit ne qu'il te griet. 
Ce qu'il me plest et qui me siet 
Otroie, si feras que sages. 
Et sez tu quiex est mes corages ? 
Por ce que mandres soit tes diax, 
Siudrons moi et toi, se tu viax, 
Le chevalier, hui et demain, 
Et par le bois et par le plain, 
Chascuns sor son cheval anblant. 
De tel estre et de tel sanblant 
Le porriens nos tost trover 
Que je t'i leiroie esprover 
Et conbatre a ta volanté. » 
Lors li a cil acreanté 
Mau gré suen, quant feire l'estuet ; 
Et cil qui amander nel puet 
Dist qu'il s'an sofferroit por lui, 
Mes qu'il le siudront amedui. 
Et quant ceste avanture voient 
Les genz qui par le pré estoient, 
Si dïent tuit : « Avez veü ? 
Cil qui sor la charrete fu 
A hui conquise tel enor 
Que l'amie au fil monseignor 
En mainne, sel siudra mes sire. 
Por verité, poomes dire 
Que aucun bien cuide qu'il ait 
An lui, quant il mener li lait. 
Et cent dahez ait qui mes hui 
Lessera a joer por lui. 
Ralons joer. » Lors recomancent 
Lor jeus, si querolent et dancent. 
Tantost li chevaliers s'an torne, 
En la pree plus ne sejorne, 
Mes aprés lui pas ne remaint 
La pucele qu'il ne l'en maint. 
Andui s'an vont a grant besoing. 
Li filz et li peres, de loing, 
Les sivent par .i. pré fauchié ; 
S'ont jusqu'a none chevalchié 
Et truevent en .i. leu mout bel 
.I. mostier et, lez le chancel, 
Un cemetire de murs clos. 
Ne fist que vilains ne que fos 
Li chevaliers qui el mostier 
Entra a pié por Deu proier. 
Et la dameisele li tint 
Son cheval, tant que il revint. 
Qant il ot feite sa proiere 
Et il s'an revenoit arriere, 
Si li vient uns moinnes mout vialz 
A l'encontre, devant ses ialz. 
Qant il l'encontre, se li prie 
Mout dolcemant que il li die 
Que par dedanz ces murs avoit. 
Et cil respont qu'il i avoit 
.I. cemetire ; et cil li dist : 
« Menez m'i, se Dex vos aïst. 
- Volentiers, sire. » Lors l'en mainne. 
El cemetire aprés le mainne 
Antre les tres plus beles tonbes 
Qu'an poïst trover jusqu'a Donbes 
Ne de la jusqu'a Panpelune ; 
Et s'avoit letres sor chascune 
Qui les nons de ces devisoient 
Qui dedanz les tonbes girroient. 
Et il meïsmes tot a tire 
Comança lors les nons a lire 
Et trova : « Ci girra Gauvains, 
Ci Looys, et ci Yvains. » 
Aprés ces .iii. i a mainz liz, 
Des nons as chevaliers esliz, 
Des plus prisiez et des meillors 
Et de cele terre et d'aillors. 
Antre les autres une an trueve 
De marbre, sisanble estre nueve
Sor totes les autres plus bele. 
Li chevaliers le moinne apele 
Et dit : « Ces tonbes qui ci sont, 
De coi servent ? » Et cil respont : 
« Vos avez les letres veües ; 
Se vos les avez antendues, 
Don savez vos bien qu'ele dïent 
Et que les tonbes senefïent. 
- Et de cele plus grant me dites 
De qu'ele sert. » Et li hermites 
Respont : « Jel vos dirai assez : 
C'est uns veissiax qui a passez 
Toz ces qui onques furent fet ; 
Si riche ne si bien portret 
Ne vit onques ne ge ne nus, 
Biax est dedanz et defors plus ; 
Mes ce metez en nonchaloir, 
Que rien ne vos porroit valoir, 
Que ja ne la verroiz dedanz ; 
Car .vii. homes mout forz et granz 
I covandroit au descovrir, 
Qui la tonbe voldroit ovrir, 
Qu'ele est d'une lame coverte. 
Et sachiez que c'est chose certe 
Qu'au lever covandroit .vii. homes 
Plus forz que moi et vos ne somes. 
Et letres escrites i a 
Qui dïent : « Cil qui levera 
Cele lanme seus par son cors 
Gitera ces et celes fors 
Qui sont an la terre an prison, 
Don n'ist ne clers ne gentix hon 
Des l'ore qu'il i est antrez ; 
N'ancor n'en est nus retornez. 
Les estranges prisons retienent, 
Et cil del païs vont et vienent 
Et anz et fors a lor pleisir. ” » 
Tantost vet la lame seisir 
Li chevaliers et si la lieve, 
Si que de neant ne s'i grieve, 
Mialz que .x. home ne feïssent 
Se tot lor pooir i meïssent. 
Et li moinnes s'an esbahi 
Si qu'a bien pres qu'il ne chaï, 
Qant veü ot ceste mervoille ; 
Car il ne cuidoit la paroille 
Veoir an trestote sa vie ; 
Si dit : « Sire, or ai grant envie 
Que je seüsse vostre non ; 
Direiez le me vos ? - Je, non, 
Fet li chevaliers, par ma foi. 
- Certes, fet il, ce poise moi ; 
Mes se vos le me diseiez, 
Grant corteisie fereiez, 
Si porreiez avoir grant preu. 
Dom estes vos et de quel leu ? 
- Uns chevaliers sui, ce veez, 
Del rëaume de Logres nez. 
A tant an voldroie estre quites ; 
Et vos, s'il vos plest, me redites, 
An cele tonbe qui girra ? 
- Sire, cil qui delivrera 
Toz ces qui sont pris a la trape 
El rëaume don nus n'eschape. » 
Et quant il li ot tot conté, 
Li chevaliers l'a comandé 
A Deu et a trestoz ses sainz ; 
Et lors est, c'onques ne pot ainz, 
A la dameisele venuz, 
Et li vialz moinnes, li chenuz, 
Fors de l'eglise le convoie ; 
Atant vienent enmi la voie, 
Et queque la pucele monte, 
Li moinnes trestot li reconte 
Quanque cil leanz fet avoit, 
Et son non, s'ele le savoit, 
Li pria qu'ele li deïst, 
Tant que cele li regeïst 
Qu'ele nel set, mes une chose 
Seüremant dire li ose, 
Qu'il n'a tel chevalier vivant 
Tant con vantent li .iiii. vant. 
Tantost la pucele le leisse, 
Aprés le chevalier s'esleisse. 
Maintenant, cil qui les sivoient 
Vienent et si truevent et voient 
Le moinne seul devant l'eglise. 
Li vialz chevaliers an chemise 
Li dist : « Sire, veïstes vos 
.I. chevalier, dites le nos, 
Qui une dameisele mainne ? » 
Et cil respont : « Ja ne m'iert painne 
Que tot le voir ne vos an cont, 
Car or androit de ci s'an vont. 
Et li chevaliers fu leanz, 
Si a fet mervoilles si granz 
Que toz seus la lame leva 
C'onques de rien ne s'i greva, 
Desor la grant tonbe marbrine. 
Il vet secorre la reïne, 
Et il la secorra sanz dote 
Et avoec li l'autre gent tote. 
Vos meïsmes bien le savez, 
Qui sovant leües avez 
Les letres qui sont sor la lame. 
Onques voir d'ome ne de fame 
Ne nasquié n'en sele ne sist 
Chevaliers qui cestui vausist. » 
Et lors dit li pere a son fil : 
« Filz, que te sanble ? Don n'est il 
Mout preuz qui a fet tel esforz ? 
Or sez tu bien cui fu li torz : 
Bien sez se il fu tuens ou miens. 
Je ne voldroie por Amiens 
Qu'a lui te fusses conbatuz. 
Si t'an iés tu mout debatuz, 
Einçois qu'an t'an poïst torner. 
Or nos an poons retorner, 
Car grant folie feriens 
S'avant de ci les suiens. » 
Et cil respont : « Je l'otroi bien : 
Li siudres ne nos valdroit rien. 
Des qu'il vos plest, ralons nos an. » 
Del retorner a fet grant san ; 
Et la pucele tote voie 
Le chevalier de pres costoie, 
Si le vialt feire a li antendre 
Et son non vialt de lui aprendre ; 
Ele li requiert qu'il li die, 
Une foiz et autre li prie, 
Tant que il li dit par enui : 
« Ne vos ai ge dit que je sui 
Del rëaume le roi Artu ? 
Foi que doi Deu et sa vertu, 
De mon non ne savroiz vos point. » 
Lors li dit cele qu'il li doint 
Congié, si s'an ira arriere ; 
Et il li done a bele chiere. 
Atant la pucele s'an part, 
Et cil, tant que il fu mout tart, 
A chevalchié sanz conpaignie. 
Aprés vespres, androit conplie, 
Si com il son chemin tenoit, 
Vit .i. chevalier qui venoit 
Del bois ou il avoit chacié. 
Cil venoit le hiaume lacié 
Et a sa venison trossee, 
Tel con Dex li avoit donee, 
Sor .i. grant chaceor ferrant. 
Li vavasors mout tost errant 
Vient ancontre le chevalier, 
Si le prie de herbergier. 
« Sire, fet il, nuiz iert par tans : 
De herbergier est huimés tans, 
Sel devez feire par reison ; 
Et j'ai une moie meison 
Ci pres, ou ge vos manrai ja. 
Einz nus mialz ne vos herberja 
Lonc mon pooir que je ferai, 
S'il vos plest et liez an serai. 
- Et g'en resui mout liez » fet cil. 
Avant en anvoie son fil 
Li vavasors tot maintenant, 
Por feire l'ostel avenant 
Et por la cuisine haster. 
Et li vaslez sanz arester 
Fist tantost son comandemant 
Mout volantiers et lëaumant, 
Si s'an vet mout grant aleüre. 
Et cil qui del haster n'ont cure 
Ont aprés lor chemin tenu, 
Tant qu'il sont a l'ostel venu. 
Li vavasors avoit a fame 
Une bien afeitiee dame, 
Et .v. filz qu'il avoit mout chiers, 
.III. vaslez et .ii. chevaliers, 
Et .ii. filles gentes et beles 
Qui ancor estoient puceles. 
N'estoient pas del païs né, 
Mes il estoient anserré 
Et prison tenu i avoient 
Mout longuemant, et si estoient 
Del rëaume de Logres né. 
Li vavasors a amené 
Le chevalier dedanz sa cort, 
Et la dame a l'encontre cort, 
Et si fil et ses filles saillent ; 
Por lui servir trestuit se baillent, 
Si le saluent et descendent. 
A lor seignor gaires n'antendent 
Ne les serors ne li .v. frere, 
Car bien savoient que lor pere 
Voloit que ensi le feïssent. 
Mout l'enorent et conjoïssent ; 
Et quant il l'orent desarmé, 
Son mantel li a afublé 
L'une des .ii. filles son oste, 
Au col li met et del suen l'oste. 
S'il fu bien serviz au soper, 
De ce ne quier je ja parler ; 
Mes quant ce vint aprés mangier, 
Onques n'i ot puis fet dongier 
De parler d'afeires plusors. 
Premieremant li vavasors 
Comança son oste a enquerre 
Qui il estoit et de quel terre, 
Mes son non ne li anquist pas. 
Et il respont en es le pas : 
« Del rëaume de Logres sui, 
Einz mes an cest païs ne fui. » 
Et quant li vavasors l'entant, 
Si s'an mervoille duremant 
Et sa fame et si anfant tuit, 
N'i a un seul cui mout n'enuit ; 
Si li ancomancent a dire : 
« Tant mar i fustes, biax dolz sire, 
Tant est granz domages de vos ; 
C'or seroiz ausi come nos 
Et an servage et an essil. 
- Et dom estes vos donc ? fet il. 
- Sire, de vostre terre somes. 
An cest païs a mainz prodomes 
De vostre terre an servitume. 
Maleoite soit tex costume 
Et cil avoec qui la maintienent, 
Que nul estrange ça ne vienent 
Qu'a remenoir ne lor covaingne 
Et que la terre nes detaigne ; 
Car qui se vialt antrer i puet, 
Mes a remenoir li estuet. 
De vos meïsmes est or pes : 
Vos n'en istroiz, ce cuit, ja mes. 
- Si ferai, fet il, se je puis. » 
Li vavasors li redit puis : 
« Comant ? Cuidiez an vos issir ? 
- Oïl, se Deu vient a pleisir, 
Et g'en ferai mon pooir tot. 
- Donc an istroient sanz redot 
Trestuit li autre quitemant ; 
Car puis que li uns lëaumant 
Istra fors de ceste prison, 
Tuit li autre, sanz mesprison, 
An porront issir sanz desfanse. » 
Atant li vavasors s'apanse 
Qu'an li avoit dit et conté 
C'uns chevaliers de grant bonté 
El païs a force venoit 
Por la reïne que tenoit 
Meleaganz, li filz le roi, 
Et dit : « Certes, je pans et croi 
Que ce soit il, dirai li donques. » 
Lors li dist : « Ne me celez onques, 
Sire, rien de vostre besoigne 
Par un covant que je vos doigne 
Consoil au mialz que je savrai. 
Je meïsmes preu i avrai 
Se vos bien feire le poez. 
La verité m'an desnoez 
Por vostre preu et por le mien. 
An cest païs, ce cuit je bien, 
Estes venuz por la reïne, 
Antre ceste gent sarradine 
Qui peior que Sarrazin sont. » 
Et li chevaliers li respont : 
« Onques n'i ving por autre chose. 
Ne sai ou ma dame est anclose, 
Mes a li rescorre tesoil 
Et s'ai grant mestier de consoil. 
Conseilliez moi, se vos savez. » 
Et cil dit : « Sire, vos avez 
Anprise voie mout grevainne. 
La voie ou vos estes vos mainne 
Au Pont de l'Espee tot droit. 
Consoil croire vos covendroit : 
Se vos croire me voliez, 
Au Pont de l'Espee iriez 
Par une plus seüre voie, 
Et je mener vos i feroie. » 
Et cil qui la menor covoite 
Li demande : « Est ele ausi droite 
Come ceste voie de ça ? 
- Nenil, fet il, einçois i a 
Plus longue voie et plus seüre. » 
Et cil dit : « De ce n'ai ge cure, 
Mes an cesti me conseilliez, 
Car je i sui apareilliez. 
- Sire, voir ja n'i avroiz preu : 
Se vos alez par autre leu, 
Demain venroiz a .i. passage 
Ou tost porroiz avoir domage, 
S'a non li Passages des Pierres. 
Volez que je vos die gierres 
Del passage com il est max ? 
N'i puet passer c'uns seus chevax : 
Lez a lez n'i iroient pas 
Dui home, et si est li trespas 
Bien gardez et bien desfanduz. 
Ne vos sera mie randuz 
Maintenant que vos i vandroiz ; 
D'espee et de lance i prandroiz 
Maint cop et s'an randroiz assez 
Einz que soiez outre passez. » 
Et quant il li ot tot retret, 
Uns chevaliers avant se tret, 
Qui estoit filz au vavasor, 
Et dit : « Sire, avoec cest seignor 
M'an irai, se il ne vos grieve. » 
Atant uns des vaslez se lieve 
Et dit : « Ausins i irai gié. » 
Et li pere an done congié 
Mout volentiers a enbedeus. 
Or ne s'an ira mie seus 
Li chevaliers, ses an mercie, 
Qui mout amoit lorconpaignie. 
Atant les paroles remainnent, 
Le chevalier couchier an mainnent ; 
Si dormi, se talant en ot. 
Tantost con le jor veoir pot, 
Se lieve sus et cil le voient 
Qui avoec lui aler devoient, 
Si sont tot maintenant levé. 
Li chevalier se sont armé, 
Si s'an vont et ont congié pris ; 
Et li vaslez s'est devant mis, 
Et tant lor voie ansanble tienent 
Qu'au Passage des Pierres vienent, 
A ore de prime tot droit. 
Une bretesche enmi avoit 
Ou il avoit .i. home adés. 
Einçois que il venissent pres, 
Cil qui sor la bretesche fu 
Les voit et crie a grant vertu : 
« Cist vient por mal ! Cist vient por mal ! » 
Atant ez vos sor .i. cheval 
.I. chevalier sor la bretesche, 
Armé d'une armeüre fresche, 
Et de chascune part sergenz 
Qui tenoient haches tranchanz. 
Et quant il au passage aproche, 
Cil qui l'esgarde li reproche 
La charrete mout laidemant 
Et dit : « Vassax, grant hardemant 
As fet et mout es fos naïs, 
Qant antrez iés an cest païs. 
Ja hom ça venir ne deüst 
Qui sor charrete esté eüst, 
Et ja Dex joïr ne t'an doint. » 
Atant li uns vers l'autre point 
Quanque cheval porent aler ; 
Et cil qui doit le pas garder 
Peçoie sa lance a estros 
Et lesse andeus cheoir les tros ; 
Et cil an la gorge l'asanne 
Trestot droit par desoz la panne 
De l'escu, si le giete anvers 
Desus les pierres an travers ; 
Et li sergent as haches saillent, 
Mes a esciant a lui faillent, 
Qu'il n'ont talant de feire mal 
Ne a lui ne a son cheval. 
Et li chevaliers parçoit bien 
Qu'il nel voelent grever de rien 
Ne n'ont talant de lui mal feire ; 
Si n'a soing de s'espee treire, 
Einz s'an passe oltre sanz tançon 
Et aprés lui si conpaignon. 
Et li uns d'ax a l'autre dit 
C'onques tel chevalier ne vit 
Ne nus a lui ne s'aparoille. 
« Dont n'a il feite grant mervoille 
Qui par ci est passez a force ? 
- Biax frere, por Deu, car t'esforce, 
Fet li chevaliers a son frere, 
Tant que tu vaignes a mon pere, 
Si li conte ceste avanture. » 
Et li vaslez afiche et jure 
Que ja dire ne li ira 
Ne ja mes ne s'an partira 
De ce chevalier tant qu'il l'ait 
Adobé et chevalier fait ; 
Mes il aut feire le message 
Se il en a si grant corage. 
Atant s'an vont tuit .iii. a masse, 
Tant qu'il pot estre none basse. 
Vers none, un home trové ont 
Qui lor demande qui il sont, 
Et il dïent : « Chevalier somes, 
Qui an noz afeires alomes. » 
Et li hom dit au chevalier : 
« Sire, or voldroie herbergier 
Vos et voz conpaignons ansanble. » 
A celui le dit qui li sanble 
Que des autres soit sire et mestre. 
Et il li dit : « Ne porroit estre 
Que je herberjasse a ceste ore, 
Car malvés est qui se demore 
Ne qui a eise se repose 
Puis qu'il a enprise tel chose, 
Et je ai tel afeire anpris 
Qu'a piece n'iert mes ostex pris. » 
Et li hom li redit aprés : 
« Mes ostex n'est mie ci pres, 
Einz est grant piece ça avant. 
Venir i poez par covant 
Que a droite ore ostel prendroiz, 
Que tart iert quant vos i vendroiz. 
- Et je, fet il, i irai donques. » 
A la voie se met adonques 
Li hom devant qui les an mainne, 
Et cil aprés, la voie plainne. 
Et quant il ont grant piece alé, 
S'ont .i. escuier ancontré 
Qui venoit trestot le chemin 
Les granz galoz sor .i. roncin 
Gras et reont com une pome. 
Et li escuiers dit a l'ome : 
« Sire, sire, venez plus tost, 
Car cil de Logres sont a ost 
Venu sor ces de ceste terre, 
S'ont ja comanciee la guerre 
Et la tançon et la meslee ; 
Et dïent qu'an ceste contree 
S'est uns chevaliers anbatuz, 
Qui an mainz leus s'est conbatuz, 
N'en ne li puet contretenir 
Passage ou il vuelle venir 
Que il n'i past, cui qu'il enuit. 
Ce dïent an cest païs tuit 
Que il les deliverra toz 
Et metra les noz au desoz. 
Or si vos hastez, par mon los. » 
Lors se met li hom es galos, 
Et cil an sont mout esjoï, 
Qui autresi l'orent oï, 
Car il voldront eidier as lor. 
Et dit li filz au vavasor : 
« Sire, oez que dit cist sergenz. 
Alons, si eidons a noz genz 
Qui sont meslé a ces de la. » 
Et li hom tot adés s'an va, 
Qu'il nes atant, ençois s'adrece 
Mout tost vers une forterece 
Qui sor un tertre estoit fermee 
Et cort tant qu'il vient a l'entree, 
Et cil aprés a esperon. 
Li bailes estoit anviron 
Clos de haut mur et de fossé. 
Tantost qu'il furent anz antré, 
Si lor lessierent avaler, 
Qu'il ne s'an poïssent raler, 
Une porte aprés les talons. 
Et cil dïent : « Alons, alons, 
Que ci n'aresterons nos pas » 
Aprés l'ome plus que le pas 
 [...] Tant que il vienent a l'issue, 
Qui ne lor fu pas desfandue ; 
Mes maintenant qu'il furent fors
Lor lessierent aprés les cors
Cheoir une porte colant. 
Et cil an furent mout dolant 
Qant dedanz anfermé se voient, 
Car il cuident qu'anchanté soient ; 
Mes cil don plus dire vos doi 
Avoit .i. anel an son doi 
Don la pierre tel force avoit 
Qu'anchantemanz ne le pooit 
Tenir, puis qu'il l'avoit veüe. 
L'anel met devant sa veüe, 
S'esgarde la pierre et si dit : 
« Dame, dame, se Dex m'aït, 
Or avroie je grant mestier 
Que vos me poïssiez eidier. » 
Cele dame une fee estoit 
Qui l'anel doné li avoit 
Et si le norri an s'anfance ; 
S'avoit an li mout grant fiance 
Que ele, an quel leu que il fust, 
Secorre et eidier li deüst ; 
Mes il voit bien a son apel 
Et a la pierre de l'anel, 
Qu'il n'i a point d'anchantemant, 
Et set trestot certainnemant 
Qu'il sont anclos et anserré. 
Lors vienent a .i. huis barré 
D'une posterne estroite et basse. 
Les espees traient a masse, 
Si fiert tant chascuns de s'espee 
Qu'il orent la barre colpee. 
Qant il furent defors la tor, 
Et comancié voient l'estor, 
Aval les prez, mout grant et fier, 
Et furent bien mil chevalier 
Que d'une part que d'autre au mains 
Estre la jaude des vilains. 
Qant il vindrent aval les prez, 
Come sages et atremprez 
Li filz au vavasor parla : 
« Sire, einz que nos vaigniemes la, 
Feriemes, ce cuit, savoir 
Qui iroit anquerre et savoir 
De quel part les noz genz se tienent. 
Je ne sai de quel part il vienent, 
Mes g'i irai, se vos volez. 
- Jel voel, fet il, tost i alez 
Et tost revenir vos covient. » 
Il i va tost et tost revient 
Et dit : « Mout nos est bien cheü, 
Que j'ai certainnemant veü 
Que ce sont li nostre de ça. » 
Et li chevaliers s'adreça 
Vers la meslee maintenant ; 
S'ancontre un chevalier venant 
Et joste a lui, sel fiert si fort 
Parmi l'uel que il l'abat mort. 
Et li vaslez a pié descent, 
Le cheval au chevalier prent 
Et les armes que il avoit 
Si s'an arme bel et adroit. 
Qant armez fu, sanz demorance, 
Monte et prant l'escu et la lance 
Qui estoit granz et roide et peinte ; 
Au costé ot l'espee ceinte 
Tranchant et flanbeant et clere. 
An l'estor est aprés son frere 
Et aprés son seignor venuz, 
Qui mout bien s'i est maintenuz 
An la meslee une grant piece, 
Qu'il ront et fant et si depiece 
Escuz et lances et haubers. 
Nes garantist ne fuz ne fers 
Cui il ataint, qu'il ne l'afolt 
Ou morz jus del cheval ne volt. 
Il seus si tres bien le feisoit 
Que trestoz les desconfisoit, 
Et cil mout bien le refeisoient 
Qui avoec lui venu estoient. 
Mes cil de Logres s'en mervoillent, 
Qu'il nel conuissent, et consoillent 
De lui au fil au vavasor. 
Tant an demandent li plusor 
Qu'an lor dist : « Seignor, ce est cil 
Qui nos gitera toz d'essil 
Et de la grant maleürté 
Ou nos avons lonc tans esté ; 
Se li devons grant enor feire 
Qant, por nos fors de prison treire, 
A tant perilleus leus passez 
Et passera ancor assez ; 
Mout a a feire et mout a fait. » 
N'i a celui joie n'en ait 
Qant la novele est tant alee 
Que ele fu a toz contee ; 
Tuit l'oïrent et tuit le sorent. 
De la joie que il en orent 
Lors croist force et s'an esvertuent 
Tant que mainz des autres an tuent, 
Et plus les mainnent leidemant 
Por le bien feire seulemant 
D'un seul chevalier, ce me sanble, 
Que por toz les autres ansanble. 
Et s'il ne fust si pres de nuit, 
Desconfit s'an alassent tuit ; 
Mes la nuiz si oscure vint 
Que departir les an covint. 
Au departir tuit li cheitif, 
Autresi come par estrif, 
Environ le chevalier vindrent, 
De totes parz au frain le prindrent, 
Si li ancomancent a dire : 
« Bien veignanz soiez vos, biax sire. » 
Et dit chascuns : « Sire, par foi, 
Vos vos herbergeroiz o moi ; 
Sire, por Deu et por son non, 
Ne herbergiez se o moi non. » 
Tuit dïent ce que dit li uns, 
Que herbergier le vialt chascuns, 
Ausi li juenes con li vialz, 
Et dit chascuns : « Vos seroiz mialz 
El mien ostel que an l'autrui. » 
Ce dit chascuns androit de lui ; 
Et li uns a l'autre le tost, 
Si con chascuns avoir le vost, 
Et par po qu'il ne s'an conbatent. 
Et il lor dit qu'il se debatent 
De grant oiseuse et de folie. 
« Lessiez, fet il, ceste anreidie, 
Qu'il n'a mestier n'a moi n'a vos. 
Noise n'est pas boene antre nos, 
Einz devroit li uns l'autre eidier. 
Ne vos covient mie pleidier 
De moi herbergier par tançon. 
Einz devez estre an cusançon 
De moi herbergier an tel leu, 
Por ce que tuit i aiez preu, 
Que je soie an ma droite voie. » 
Ancor dit chascuns tote voie : 
« C'est a mon ostel. - Mes au mien. 
- Ne dites mie ancore bien, 
Fet li chevaliers, a mon los ; 
Li plus sages de vos est fos 
De ce don ge vos oi tancier. 
Vos me devriez avancier, 
Et vos me volez feire tordre. 
Se vos m'aviez tuit en ordre 
Li uns aprés l'autre a devise 
Fet tant d'enor et de servise 
Con an porroit feire a .i. home, 
Par toz les sainz qu'an prie a Rome, 
Ja plus boen gré ne l'an savroie, 
Qant la bonté prise en avroie, 
Que je faz de la volanté. 
Se Dex me doint joie et santé, 
La volantez autant me haite 
Con se chascuns m'avoit ja faite 
Mout grant enor et grant bonté ; 
Si soit an leu de fet conté. » 
Ensi les vaint toz et apeise ; 
Chiés un chevalier mout a eise 
El chemin a ostel l'en mainnent 
Et de lui servir tuit se painnent. 
Trestuit l'enorent et servirent 
Et mout tres grant joie li firent 
Tote la nuit jusqu'au couchier ; 
Car il l'avoient tuit mout chier. 
Le main, quant vint au dessevrer 
Vost chascuns avoec lui aler, 
Chascuns se poroffre et presante ; 
Mes lui ne plest ne n'atalante 
Que nus hom s'an voist avoec lui, 
Fors que tant solemant li dui 
Que il avoit la amenez ; 
Ces, sanz plus, en avoit menez. 
Cel jor ont des la matinee 
Chevalchié tresqu'a la vespree, 
Qu'il ne troverent aventure. 
Chevalchant mout grant aleüre, 
D'une forest mout tart issirent ; 
A l'issir une meison virent 
A un chevalier, et sa fame, 
Qui sanbloit estre boene dame, 
Virent a la porte seoir. 
Tantost qu'ele les pot veoir 
S'est contre aus an estant dreciee ; 
A chiere mout joiant et liee 
Les salue et dit : « Bien vaingniez ; 
Mon ostel voel que vos praigniez ; 
Herbergiez estes, descendez ! 
- Dame, quant vos le comandez, 
Vostre merci, nos descendrons ; 
Vostre ostel enuit mes prendrons. » 
Il descendent ; et au descendre, 
La dame fet les chevax prendre, 
Qu'ele avoit mesniee mout bele. 
Ses filz et ses filles apele 
Et il vindrent tot maintenant, 
Vaslet cortois et avenant 
Et chevalier et filles beles. 
As uns comande oster les seles 
Des chevax et bien conreer. 
N'i a celui qui l'ost veher, 
Einz le firent mout volentiers. 
Desarmer fet les chevaliers ; 
Au desarmer les filles saillent ; 
Desarmé sont, puis si lor baillent 
A afubler .ii. corz mantiax. 
A l'ostel, qui mout estoit biax, 
Les an mainnent en es le pas. 
Mes li sires n'i estoit pas, 
Einz ert en bois, et avoec lui 
Estoient de ses filz li dui ; 
Mes il vint lués et sa mesniee, 
Qui mout estoit bien anresniee, 
Saut contre lui defors la porte. 
La veneison que il aporte 
Destrossent mout tost et deslïent 
Et si li recontent et dïent : 
« Sire, sire, vos ne savez, 
.II. ostes chevaliers avez. 
- Dex an soit aorez » fet il. 
Li chevaliers et si dui fil 
Font de lor oste mout grant joie ; 
Et la mesniee n'est pas coie, 
Que toz li miaudres s'aprestoit 
De feire ce qu'a feire estoit. 
Cil corent le mangier haster, 
Cil les chandoiles alumer, 
Si les alument et espranent ; 
La toaille et les bacins pranent, 
Si donent l'eve as mains laver, 
De ce ne sont il mie aver. 
Tuit levent, si vont asseoir. 
Riens qu'an poïst leanz veoir 
N'estoit charjable ne pesanz. 
Au premier mes vint uns presanz 
D'un chevalier a l'uis defors, 
Plus orguelleus que n'est uns tors, 
Que c'est mout orguilleuse beste. 
Cil des les piez jusqu'a la teste 
Sist toz armez, sor son destrier. 
De l'une janbe an son estrier 
Fu afichiez et l'autre ot mise 
Par contenance et par cointise 
Sor le col del destrier crenu. 
Estes le vos ensi venu 
C'onques nus garde ne s'an prist, 
Tant qu'il vint devant aus et dist : 
« Li quex est ce, savoir le vuel, 
Qui tant a folie et orguel 
Et de cervel la teste vuide 
Qu'an cest païs vient et si cuide 
Au Pont de l'Espee passer ? 
Por neant s'est venuz lasser, 
Por neant a ses pas perduz. » 
Et cil, qui ne fu esperduz, 
Mout seüremant li respont : 
« Je sui qui vuel passer au pont. 
- Tu ? Tu ? Comant l'osas panser ? 
Einz te deüsses apanser 
Que tu anpreïsses tel chose 
A quel fin et a quel parclose 
Tu an porroies parvenir, 
Si te deüst resovenir 
De la charrete ou tu montas. 
Ce ne sai ge se tu honte as 
De ce que tu i fus montez ; 
Mes ja nus qui fust bien senez 
N'eüst si grant afaire anpris 
S'il de cest blasme fust repris. » 
A ce que cil dire li ot 
Ne li daigne respondre .i. mot, 
Mes li sires de la meison 
Et tuit li autre par reison 
S'an mervoillent a desmesure : 
« Ha, Dex ! Con grant mesavanture ! » 
Fet chascuns d'ax a lui meïsmes. 
« L'ore que charrete fu primes 
Pansee et feite soit maudite, 
Car mout est vix chose et despite. 
Ha, Dex ! De coi fu il retez 
Et por coi fu il charretez ? 
Por quel pechié, por quel forfet ? 
Ce li ert mes toz jorz retret. 
S'il fust de cest reproche mondes, 
An tant con dure toz li mondes, 
Ne fust uns chevaliers trovez, 
Tant soit de proesce esprovez, 
Qui cest chevalier resanblast ; 
Et qui trestoz les assanblast, 
Si bel ne si gent n'i veïst, 
Por ce que le voir an deïst. » 
Ce disoient comunemant. 
Et cil mout orguilleusemant 
Sa parole recomança 
Et dist : « Chevaliers, antant ça, 
Qui au Pont de l'Espee an vas : 
Se tu viax, l'eve passeras 
Mout legieremant et soef. 
Je te ferai an une nef 
Mout tost oltre l'eve nagier. 
Mes se je te vuel paagier, 
Qant de l'autre part te tandrai, 
Se je vuel, la teste an prandrai, 
Ou se non, an ma merci iert. » 
Et cil respont que il ne quiert 
Avoir mie desavanture ; 
Ja sa teste an ceste avanture 
N'iert mise por nes un meschief. 
Et cil li respont de rechief : 
« Des que tu ce feire ne viax, 
Cui soit la honte ne li diax, 
Venir te covendra ça fors 
A moi conbatre cors a cors. » 
Et cil dit por lui amuser : 
« Se jel pooie refuser, 
Mout volantiers m'an sofferroie ; 
Mes ainçois voir me conbatroie 
Que noauz feire m'esteüst. » 
Einçois que il se remeüst 
De la table ou il se seoient, 
Dist as valez qui le servoient 
Que sa sele tost li meïssent 
Sor son cheval et si preïssent 
Ses armes, ses li aportassent. 
Et cil del tost feire se lassent ; 
Li un de lui armer se painnent, 
Li autre son cheval amainnent ; 
Et, sachiez, ne resanbloit pas, 
Si com il s'an aloit le pas, 
Armez de trestotes ses armes, 
Et tint l'escu par les enarmes 
Et fu sor son cheval montez, 
Qu'il deüst estre mescontez 
N'antre les biax n'antre les buens. 
Bien sanble qu'il doie estre suens 
Li chevax, tant li avenoit, 
Et li escuz que il tenoit 
Par les enarmes anbracié ; 
Si ot .i. hiaume el chief lacié 
Qui tant i estoit bien assis 
Que il ne vos fust mie avis 
Qu'anprunté n'acreü l'eüst ; 
Einz deïssiez, tant vos pleüst, 
Qu'il fu ensi nez et creüz ; 
De ce voldroie estre creüz. 
Fors de la porte, an une lande, 
Est cil qui la joste demande, 
Ou la bataille estre devoit. 
Tantost con li uns l'autre voit, 
Point li uns vers l'autre a bandon, 
Si s'antrevienent de randon
Et des lances tex cos se donent 
Que eles ploient et arçonent 
Et anbedeus an pieces volent ; 
As espees les escuz dolent 
Et les hiaumes et les haubers ; 
Tranchent les fuz, ronpent les fers 
Si que an plusors leus se plaient ; 
Par ire tex cos s'antrepaient 
Con s'il fussent fet a covant ; 
Mes les espees mout sovant 
Jusqu'as cropes des chevax colent, 
Del sanc s'aboivrent et saolent, 
Que jusque es flans les anbatent, 
Si que an.ii. morz les abatent. 
Et quant il sont cheü a terre, 
Li uns vet l'autre a pié requerre ; 
Et s'il de mort s'antrehaïssent, 
Ja por voir ne s'antranvaïssent 
As espees plus cruelmant. 
Plus se fierent menuemant 
Que cil qui met deniers an mine, 
Qui de joer onques ne fine 
A totes failles deus et deus ; 
Mes mout estoit autres cist jeus, 
Que il n'i avoit nule faille, 
Mes cos et mout fiere bataille, 
Mout felenesse et mout cruel. 
Tuit furent issu de l'ostel, 
Sires, dame, filles et fil, 
Qu'il n'i remest cele ne cil, 
Ne li privé ne li estrange, 
Ainçois estoient tuit an range 
Venu por veoir la meslee 
An la lande qui mout fu lee. 
Li chevaliers a la charrete 
De malvestié se blasme et rete 
Qant son oste voit qui l'esgarde, 
Et des autres se reprant garde 
Qui l'esgardoient tuit ansanble. 
D'ire trestoz li cors li tranble, 
Qu'il deüst, ce li est avis, 
Avoir mout grant pieç ' a conquis 
Celui qui a lui se conbat. 
Lors le fiert, si qu'il li anbat 
L'espee mout pres de la teste, 
Si l'anvaïst come tanpeste, 
Car il l'anchauce, si l'argüe 
Tant que place li a tolue ; 
Se li tost terre et si le mainne 
Tant que bien pres li faut l'alainne, 
S'a an lui mout po de desfanse. 
Et lors li chevaliers s'apanse 
Que il li avoit mout vilmant 
La charrete mise devant. 
Si li passe et tel le conroie 
Qu'il n'i remaint laz ne corroie 
Qu'il ne ronpe antor le coler ; 
Si li fet le hiaume voler 
Del chief et cheoir la vantaille. 
Tant le painne et tant le travaille 
Que a merci venir l'estuet, 
Come l'aloe qui ne puet 
Devant l'esmerillon durer 
Ne ne s'a ou aseürer 
Puis que il la passe et sormonte. 
Ausi cil, a tote sa honte, 
Li vet requerre et demander 
Merci, qu'il nel puet amander. 
Et quant il ot que cil requiert 
Merci, si nel toche ne fiert, 
Einz dit : « Viax tu merci avoir ? 
- Mout avez or dit grant savoir, 
Fet cil, ce devroit dire fos ; 
Onques rien nule tant ne vos 
Con je faz merci or androit. » 
Et cil dit : « Il te covandroit 
Sor une charrete monter ; 
A neant porroies conter 
Quanque tu dire me savroies, 
S'an la charrete ne montoies 
Por ce que tant fole boche as 
Que vilmant la me reprochas. » 
Et li chevaliers li respont : 
« Ja Deu ne place que g'i mont. 
- Non ? fet cil, et vos i morroiz. 
- Sire, bien feire le porroiz, 
Mes, por Deu, vos quier et demant 
Merci, fors que tant seulemant 
Qu'an charrete monter ne doive. 
Nus plez n'est que je n'an reçoive 
Fors cestui, tant soit griés ne forz. 
Mialz voldroie estre, je cuit, morz 
Que fet eüsse cest meschief. 
Ja nule autre chose si grief 
Ne me diroiz que je ne face, 
Por merci et por vostre grace. » 
Queque cil merci li demande, 
Atant ez vos, parmi la lande, 
Une pucele l'anbleüre 
Venir sor une fauve mure, 
Desafublee et desliee ; 
Et si tenoit une corgiee 
Don la mule feroit granz cos, 
Et nus chevax les granz galos 
Por verité si tost n'alast 
Que la mule plus tost n'anblast. 
Au chevalier de la charrete 
Dist la pucele : « Dex te mete, 
Chevaliers, joie el cuer parfite 
De la rien qui plus te delite. » 
Cil qui volantiers l'ot oïe 
Li respont : « Dex vos beneïe, 
Pucele, et doint joie et santé. » 
Lors dist cele sa volanté : 
« Chevaliers, fet ele, de loing 
Sui ça venue a grant besoig 
A toi, por demander un don 
En merite et an guerredon 
Si grant con ge te porrai feire ; 
Et tu avras encor afeire 
De m'aïde, si con je croi. » 
Et cil li respont : « Dites moi 
Que vos volez, et, se je l'ai, 
Avoir le porroiz sanz delai, 
Mes que ne soit chose trop griés. » 
Et cele dit : « Ce est li chiés 
De cest chevalier que tu as 
Conquis, et, voir, einz ne trovas 
Si felon ne si desleal. 
Ja ne feras pechié ne mal, 
Einçois feras aumosne et bien, 
Que c'est la plus desleax rien 
Qui onques fust ne ja mes soit. » 
Et quant cil qui vaincuz estoit 
Ot qu'ele vialt que il l'ocie, 
Si li dist : « Ne la creez mie, 
Qu'ele me het ; mes je vos pri 
Que vos aiez de moi merci 
Por ce Deu qui est filz et pere 
Et qui de celi fist sa mere 
Qui estoit sa fille et s'ancele. 
- Ha ! chevaliers, fet la pucele, 
Ne croire pas ce traïtor. 
Que Dex te doint joie et enor 
Si grant con tu puez covoitier, 
Et si te doint bien esploitier 
De ce que tu as entrepris. » 
Or est li chevaliers si pris 
Qu'el panser demore et areste, 
Savoir s'il an donra la teste 
Celi qui la rueve tranchier 
Ou s'il avra celui tant chier 
Qu'il li praigne pitiez de lui. 
Et a cesti et a celui 
Viaut feire ce qu'il li demandent ; 
Largece et Pitiez li comandent 
Que lor boen face a enbedeus, 
Qu'il estoit larges et piteus. 
Mes se cele la teste an porte, 
Donc iert Pitiez vaincue et morte, 
Et s'ele ne l'an porte quite, 
Donc iert Largece desconfite. 
An tel prison, an tel destrece 
Le tienent Pitiez et Largece, 
Que chascune l'angoisse et point. 
La teste vialt que il li doint 
La pucele, qui li demande ; 
Et d'autre part li recomande. 
Sor pitié et sor sa franchise. 
Et des que il li a requise 
Merci, donc ne l'avra il donques ? 
Oïl, ce ne li avint onques 
Que nus, tant fust ses anemis, 
Des que il l'ot au desoz mis 
Et merci crier li covint, 
Onques ancor ne li avint 
C'une foiz merci li veast, 
Mes au sorplus ja ne baast. 
Donc ne la vehera il mie 
Cestui qui li requiert et prie 
Des que ensi feire le vialt. 
Et cele qui la teste vialt, 
Avra la ele ? Oïl, s'il puet. 
« Chevaliers, fet il, il t'estuet 
Conbatre de rechief a moi, 
Et tel merci avrai de toi, 
Se tu viax ta teste desfandre, 
Que je te lesserai reprendre 
Ton hiaume et armer de rechief 
A leisir ton cors et ton chief 
A tot le mialz que tu porras. 
Mes saches que tu i morras 
Se je autre foiz te conquier. » 
Et cil respont : « Ja mialz ne quier, 
N'autre merci ne te demant. 
- Et ancor assez t'i amant, 
Fet cil, que je me conbatrai 
A toi que ja ne me movrai 
D'ensi con ge sui ci elués. » 
Cil s'atorne et revienent lués 
A la bataille com angrés ; 
Mes plus le reconquist aprés 
Li chevaliers delivremant 
Qu'il n'avoit fet premieremant. 
Et la pucele en es le pas 
Crie : « Ne l'espargnier tu pas, 
Chevaliers, por rien qu'il te die, 
Certes qu'il ne t'espargnast mie 
S'il t'eüst conquis une foiz. 
Bien saches tu, se tu le croiz, 
Il t'angignera de rechief. 
Tranche au plus desleal le chief 
De l'empire et de la corone, 
Frans chevaliers, si le me done. 
Por ce le me doiz bien doner 
Que jel te cuit guerredoner, 
Mout bien ancor tex jorz sera. 
S'il puet, il te rangignera 
De sa parole autre foiee. » 
Cil qui voit sa mort aprochiee 
Li crie merci mout an haut ; 
Mes ses criers rien ne li vaut 
Ne chose que dire li sache, 
Que cil par le hiaume le sache, 
Si que trestoz les laz an tranche, 
La vantaille et la coiffe blanche 
Li abat de la teste jus. 
Et cil se haste, ne puet plus : 
« Merci, por Deu ! Merci, vassax. » 
Cil respont : « Se je soie sax, 
Ja mes de toi n'avrai pitié, 
Puis c'une foiz t'ai respitié. 
- Ha ! fet il, pechié feriez 
Se m'anemie creiez, 
De moi an tel meniere ocirre. » 
Et cele qui sa mort desirre 
De l'autre part li amoneste 
Qu'isnelemant li trant la teste 
Ne plus ne croie sa parole. 
Cil fiert et la teste li vole 
Enmi la lande et li cors chiet ; 
A la pucele plaist et siet. 
Li chevaliers la teste prant 
Par les chevox et si la tant 
A celi qui grant joie an fait 
Et dit : « Tes cuers si grant joie ait 
De la rien que il plus voldroit, 
Con li miens cuers a or androit 
De la rien que je plus haoie. 
De nule rien ne me doloie 
Fors de ce que il vivoit tant. 
Uns guerredons de moi t'atant 
Qui mout te vanra an boen leu. 
An cest servise avras grant preu 
Que tu m'as fet, ce t'acreant. 
Or m'an irai, si te comant 
A Deu, qui d'anconbrier te gart. » 
Tantost la pucele s'an part 
Et li uns l'autre a Deu comande. 
Mes a toz ces qui an la lande 
Orent la bataille veüe, 
An est mout grant joie creüe ; 
Si desarment tot maintenant 
Le chevalier, joie menant, 
Si l'enorent de quanqu'il sevent. 
Tot maintenant lor mains relevent, 
Qu'al mangier asseoir voloient ; 
Or sont plus lié qu'il ne soloient, 
Si manjuent mout lieemant. 
Qant mangié orent longuemant, 
Li vavasors dist a son oste, 
Qui delez lui seoit ancoste : 
« Sire, nos venimes pieç ' a 
Del rëaume de Logres ça. 
Né an somes, si voudriens 
Q'annors vos venist et granz biens 
Et joie en cest païs, que nos 
I avriens preu avoec vos, 
Et au moins autrui preuz seroit 
S'enors et biens vos avenoit 
An cest païs, an ceste voie. » 
Et cil respont : « Dex vos en oie ! » 
Qant li vavasors ot lessiee 
Sa parole et l'ot abessiee, 
Si l'a uns de ses filz reprise 
Et dist : « Sire, an vostre servise 
Devriens toz noz pooirs metre 
Et doner einçois que prometre ; 
Boen mestier avriez del prendre, 
Nos ne devriens mie atendre 
Tant que vos le demandesiez. 
Sire, ja ne vos esmaiez 
De vostre cheval, s'il est morz, 
Car ceanz a chevax bien forz. 
Tant voel que vos aiez del nostre : 
Tot le meillor, an leu del vostre, 
En manroiz, bien vos est mestiers. » 
Et cil respont : « Mout volantiers. » 
Atant font les liz atorner, 
Si se couchent. A l'anjorner 
Lievent matin et si s'atornent. 
Atorné sont, puis si s'an tornent. 
Au departir rien ne mesprant : 
A la dame et au seignor prant, 
Et a toz les autres, congié. 
Mes une chose vos cont gié, 
Por ce que rien ne vos trespas, 
Que li chevaliers ne volt pas 
Monter sor le cheval presté 
Qu'an li ot a l'uis presanté ; 
Einz i fist, ce vos voel conter, 
.I. des .ii. chevaliers monter 
Qui venu erent avoec lui, 
Et il sor le cheval celui 
Monte, qu'ainsi li plot et sist. 
Qant chascuns sor son cheval sist, 
Si s'acheminerent tuit troi 
Par le congié et par l'otroi 
Lor oste, qui serviz les ot 
Et enorez de quanqu'il pot. 
Le droit chemin vont cheminant 
Tant que li jorz vet declinant, 
Et vienent au Pont de l'Espee 
Aprés none vers la vespree. 
Au pié del pont, qui mout est max, 
Sont descendu de lor chevax 
Et voient l'eve felenesse, 
Noire et bruiant, roide et espesse, 
Tant leide et tant espoantable 
Con se fust li fluns au deable, 
Et tant perilleuse et parfonde 
Qu'il n'est riens nule an tot le monde, 
S'ele i cheoit, ne fust alee 
Ausi com an la mer betee. 
Et li ponz qui est an travers 
Estoit de toz autres divers, 
Qu'ainz tex ne fu ne ja mes n'iert. 
Einz ne fu, qui voir m'an requiert, 
Si max ponz ne si male planche : 
D'une espee forbie et blanche 
Estoit li ponz sor l'eve froide ; 
Mes l'espee estoit forz et roide 
Et avoit .ii. lances de lonc. 
De chasque part ot .i. grant tronc, 
Ou l'espee estoit closfichiee. 
Ja nus ne dot que il i chiee 
Por ce que ele brist ne ploit ; 
Si ne sanble il pas, qui la voit, 
Qu'ele puisse grant fes porter. 
Ce feisoit mout desconforter 
Les .ii. chevaliers qui estoient 
Avoec le tierz, que il cuidoient 
Que dui lyon ou dui liepart 
Au chief del pont de l'autre part 
Fussent lié a .i. perron. 
L'eve et li ponz et li lyon 
Les metent an itel freor 
Que il tranblent tuit de peor 
Et dïent : « Sire, car creez 
Consoil de ce que vos veez, 
Qu'il vos est mestiers et besoinz. 
Malveisemant est fez et joinz 
Cist ponz, et mal fu charpantez. 
S'a tant ne vos an retornez, 
Au repantir vanroiz a tart. 
Il covient feire par esgart 
De tex choses i a assez. 
Or soit c'outre soiez passez, 
Ne por rien ne puet avenir, 
Ne que les vanz poez tenir 
Ne desfandre qu'il ne vantassent 
Et as oisiax qu'il ne chantassent 
Ne qu'il n'osassent mes chanter, 
Ne que li hom porroit antrer 
El vantre sa mere et renestre, 
Mes ce seroit qui ne puet estre, 
Ne qu'an porroit la mer voidier, 
Poez vos savoir et cuidier 
Que cil dui lyon forsené, 
Qui de la sont anchaené, 
Que il ne vos tuent et sucent 
Le sanc des voinnes et manjucent 
La char et puis rungent les os ? 
Mout sui hardiz quant je les os 
Veoir et quant je les esgart. 
Se de vos ne prenez regart, 
Il vos ocirront, ce sachiez ; 
Mout tost ronpuz et arachiez 
Les manbres del cors vos avront, 
Que merci avoir n'an savront. 
Mes or aiez pitié de vos, 
Si remenez ansanble nos. 
De vos meïsmes avroiz tort 
S'an si certain peril de mort 
Vos meteiez a esciant. » 
Et cil lor respont an riant : 
« Seignor, fet il, granz grez aiez 
Qant por moi si vos esmaiez ; 
D'amor vos vient et de franchise. 
Bien sai que vos an nule guise 
Ne voldriez ma mescheance ; 
Mes j'ai tel foi et tel creance 
An Deu qu'il me garra par tot. 
Cest pont ne ceste eve ne dot 
Ne plus que ceste terre dure, 
Einz me voel metre en aventure 
De passer outre et atorner. 
Mialz voel morir que retorner. » 
Cil ne li sevent plus que dire, 
Mes de pitié plore et sopire 
Li uns et li autres mout fort. 
Et cil de trespasser le gort 
Au mialz que il set s'aparoille, 
Et fet mout estrange mervoille, 
Que ses piez desarmeet ses mains. 
N'iert mie toz antiers ne sains, 
Qant de l'autre part iert venuz. 
Bien s'iert sor l'espee tenuz, 
Qui plus estoit tranchanz que fauz, 
As mains nues et si deschauz 
Que il ne s'est lessiez an pié 
Souler ne chauce n'avanpié. 
De ce gueres ne s'esmaioit 
S'es mains et es piez se plaioit ; 
Mialz se voloit il mahaignier 
Que cheoir el pont et baignier 
An l'eve don ja mes n'issist. 
A la grant dolor con li sist 
S'an passe outre et a grant destrece ; 
Mains et genolz et piez se blece, 
Mes tot le rasoage et sainne 
Amors qui le conduist et mainne, 
Si li estoit a sofrir dolz. 
A mains, a piez et a genolz 
Fet tant que de l'autre part vient. 
Lors li remanbre et resovient 
Des deus lyons qu'il i cuidoit 
Avoir veüz quant il estoit 
De l'autre part ; lors si esgarde : 
N'i avoit nes une leisarde 
Ne rien nule qui mal li face. 
Il met sa main devant sa face, 
S'esgarde son anel et prueve. 
Qant nul des deus lyons n'i trueve 
Qu'il i cuidoit avoir veüz, 
Si cuida estre deceüz, 
Mes il n'i avoit rien qui vive. 
Et cil qui sont a l'autre rive, 
De ce qu'ainsi passé le voient 
Font tel joie com il devoient ; 
Mes ne sevent pas son mehaing. 
Et cil le tint a grant guehaing 
Qant il n'i a plus mal soffert. 
Le sanc jus de ses plaies tert 
A sa chemise tot antor, 
Et voit devant lui une tor 
Si fort c'onques de sa veüe 
N'avoit nule si fort veüe ; 
La torz miaudre ne pooit estre. 
Apoiez a une fenestre 
S'estoit li rois Bademaguz, 
Qui mout ert soutix et aguz 
A tote enor et a tot bien, 
Et lëauté sor tote rien 
Voloit par tot garder et faire. 
Et ses filz, qui tot le contraire 
A son pooir toz jorz feisoit, 
Car desleautez li pleisoit, 
N'onques de feire vilenie 
Et traïson et felenie 
Ne fu lassez ne enuiez, 
S'estoit delez lui apoiez. 
S'orent veü des la amont 
Le chevalier passer le pont 
A grant poinne et a grant dolor. 
D'ire et de mautalant, color 
En a Meleaganz changiee ; 
Bien set c'or li ert chalongiee 
La reïne ; mes il estoit 
Tex chevaliers qu'il ne dotoit 
Nul home, tant fust forz ne fiers. 
Nus ne fust miaudres chevaliers, 
Se fel et desleaus ne fust ; 
Mes il avoit .i. cuer de fust 
Tot sanz dolçor et sanz pitié. 
Ce fet le roi joiant et lié 
Don ses filz mout grant duel avoit. 
Li rois certeinnemant savoit 
Que cil qui ert au pont passez 
Estoit miaudres que nus assez, 
Que ja nus passer n'i osast 
A cui dedanz soi reposast 
Malvestiez, qui fet honte as suens 
Plus que Proesce enor as buens. 
Donc ne puet mie tant Proesce 
Con fet Malvestiez et Peresce, 
Car voirs est, n'an dotez de rien, 
Qu'an puet plus feire mal que bien. 
De ces .ii. choses vos deïsse 
Mout, se demore n'i feïsse ; 
Mes a autre chose m'ator, 
Qu'a ma matiere m'an retor, 
S'orroiz comant tient a escole 
Li rois son fil qu'il aparole : 
« Filz, fet il, avanture fu 
Qant ci venimes, gié et tu, 
A ceste fenestre apoier, 
S'an avons eü tel loier 
Que nos avons apertemant 
Veü le plus grant hardemant 
Qui onques fust mes nes pansez. 
Or me di se boen gré ne sez 
Celui qui tel mervoille a feite. 
Car t'acorde a lui et afeite, 
Si li rant quite la reïne. 
Ja n'avras preu an l'ateïne, 
Einz i puez avoir grant domage. 
Car te fai or tenir por sage 
Et por cortois, si li anvoie 
La reïne einçois qu'il te voie. 
Fei li tel enor an ta terre, 
Que ce que il est venuz querre 
Li done ainz qu'il le te demant. 
Car tu sez bien certainnemant 
Qu'il quiert la reïne Ganievre. 
Ne te fai tenir por anrievre 
Ne por fol ne por orguilleus. 
Se cist est an ta terre seus, 
Se li doiz conpaignie feire, 
Que prodom doit prodome atreire 
Et enorer et losangier, 
Nel doit pas de lui estrangier. 
Qui fet enor, l'anors est soe : 
Bien saches que l'enors iert toe 
Se tu fez enor et servise 
A cestui qui est a devise 
Li miaudres chevaliers del monde. » 
Cil respont : « Que Dex le confonde, 
S'ausins boen ou meillor n'i a. » 
Mal fist quant lui i oblia, 
Qu'il ne se prise mie mains. 
Et dit : « Joinz piez et jointes mains, 
Volez espoir que je devaigne 
Ses hom et de lui terre taigne ? 
Si m'aïst Dex, ainz devandroie 
Ses hom, que je ne li randroie. 
Ja certes n'iert par moi randue, 
Mes contredite et desfandue 
Vers toz ces qui si fol seront 
Que venir querre l'oseront. » 
Lors de rechief li dit li rois : 
« Filz, mout feroies que cortois 
Se ceste anreidie lessoies. 
Je te lo et pri qu'an pes soies. 
Ce sez tu bien que hontes iert 
Au chevalier s'il ne conquiert 
Vers toi la reïne an bataille. 
Il la doit mialz avoir, sanz faille, 
Par bataille que par bonté, 
Por ce qu'a pris li ert conté. 
Mien esciant, il n'an quiert point 
Por ce que l'an an pes li doint, 
Einz la vialt par bataille avoir. 
Por ce feroies tu savoir 
Se la bataille li toloies. 
Je te lo et pri qu'an pes soies ; 
Et se tu mon consoil despis, 
Moins m'an sera, s'il t'an est pis 
Et granz max avenir t'an puet, 
Que rien au chevalier n'estuet 
Doter fors que seulemant toi. 
De toz mes homes et de moi 
Li doing trives et seürté. 
Onques ne fis desleauté 
Ne traïson ne felenie 
Ne je nel comancerai mie 
Por toi ne que por .i. estrange. 
Ja ne t'an quier dire losange, 
Einz promet bien au chevalier 
Qu'il n'avra ja de rien mestier, 
D'armes ne de cheval, qu'il n'ait, 
Des qu'il tel hardemant a fait 
Que il est jusque ci venuz. 
Bien iert gardez et maintenuz 
Vers trestoz homes sauvemant 
Fors que vers toi tot seulemant. 
Et ce te voel je bien aprandre 
Que s'il vers toi se puet desfandre, 
Il nel covient d'autrui doter. 
- Assez me loist ore escoter, 
Fet Meleaganz, et teisir, 
Et vos diroiz vostre pleisir, 
Mes po m'est de quanque vos dites ; 
Je ne sui mie si hermites, 
Si prodon ne si charitables 
Ne tant ne voel estre enorables 
Que la rien que plus aim li doingne. 
N'iert mie feite sa besoigne 
Si tost ne si delivremant, 
Einçois ira tot autremant 
Qu'antre vos et lui ne cuidiez. 
Ja se contre moi li aidiez, 
Por ce nel vos consantiromes ; 
Se de vos et de toz voz homes 
A pes et trives, moi que chaut ? 
Onques por ce cuers ne me faut ; 
Einz me plest mout, se Dex me gart, 
Que il n'ait fors de moi regart, 
Ne je ne vos quier por moi feire 
Rien nule ou l'an puise retreire 
Desleauté ne traïson. 
Tant con vos plest, soiez prodon 
Et moi lessiez estre cruel. 
- Comant ? N'an feroies tu el ? 
- Nenil, fet cil. - Et je m'an tes. 
Or fei ton mialz, que je te les, 
S'irai au chevalier parler. 
Offrir li voel et presanter 
M'aïde et mon consoil del tot, 
Car je me tieng a lui de bot. » 
Lors descendi li rois aval 
Et fet anseler son cheval. 
L'an li amainne .i. grant destrier 
Et il i monte par l'estrier, 
Et mainne avoec lui de ses genz, 
Trois chevaliers et .ii. sergenz 
Sanz plus fet avoec lui aler. 
Einz ne finerent d'avaler 
Tant que il vindrent vers la planche 
Et voient celui qui estanche 
Ses plaies et le sanc en oste. 
Lonc tans le cuide avoir a oste 
Li rois por ses plaies garir, 
Mes a la mer feire tarir
Porroit autresi bien antendre. 
Li rois se haste del descendre, 
Et cil qui mout estoit plaiez 
S'est lors ancontre lui dreciez, 
Non pas por ce qu'il le conoisse, 
Ne ne fet sanblant de l'angoisse 
Qu'il avoit es piez et es mains 
Ne plus que se il fust toz sains. 
Li rois le vit esvertuer, 
Si le cort mout tost saluer 
Et dit : « Sire, mout m'esbaïs 
De ce que vos an cest païs 
Vos estes anbatuz sor nos. 
Mes bien veignanz i soiez vos, 
Que ja mes nus ce n'anprendra, 
Ne mes n'avint ne n'avandra 
Que nus tel hardemant feïst 
Que an tel peril se meïst. 
Et sachiez, mout vos en aim plus 
Qant vos avez ce fet que nus 
N'osast panser antemes feire. 
Mout me troveroiz deboneire 
Vers vos et leal et cortois. 
Je sui de ceste terre rois, 
Si vos offre tot a devise 
Tot mon consoil et mon servise ; 
Et je vois mout bien esperant 
Quel chose vos alez querant : 
La reïne, ce croi, querez. 
- Sire, fet il, bien esperez ; 
Autres besoinz ça ne m'amainne. 
- Amis, il i covendroit painne, 
Fet li rois, ainz que vos l'aiez, 
Et vos estes formant plaiez, 
Je voi les plaies et le sanc. 
Ne troveroiz mie si franc 
Celui qui ça l'a amenee, 
Qu'il la vos rande sanz meslee ; 
Mes il vos covient sejorner 
Et voz plaies feire sener 
Tant qu'eles soient bien garies. 
De l'oignemant as .iii. Maries 
Et de meillor, s'an le trovoit, 
Vos donrai ge, car mout covoit 
Vostre aise et vostre garison. 
La reïne a boene prison, 
Que nus de char a li n'adoise, 
Neïs mes filz cui mout an poise, 
Qui avoec lui ça l'amena. 
Onques hom si ne forssena 
Com il s'an forssene et anrage. 
Et j'ai vers vos mout boen corage, 
Si vos donrai, se Dex me saut, 
Mout volantiers quanqu'il vos faut. 
Ja si boenes armes n'avra 
Mes filz, qui mal gré m'an savra, 
Qu'altresi boenes ne vos doigne, 
Et cheval tel con vos besoigne. 
Et si vos praing, cui qu'il enuit, 
Vers trestoz homes an conduit. 
Ja mar doteroiz de nelui, 
Fors que seulemant de celui 
Qui la reïne amena ça. 
Onques hom si ne menaça 
Autre, con ge l'ai menacié, 
Et par po je ne l'ai chacié 
De ma terre par mautalant 
Por ce que il ne la vos rant ; 
S'est il mes filz, mes ne vos chaille, 
Se il ne vos vaint an bataille, 
Ja ne vos porra sor mon pois 
D'enui faire vaillant .i. pois. 
- Sire, fet il, vostre merci ! 
Mes je gast trop le tans ici, 
Que perdre ne gaster ne vuel. 
De nule chose ne me duel 
Ne je n'ai plaie qui me nuise. 
Menez moi tant que je le truise, 
Car a tex armes con je port 
Sui prez c'or androit me deport 
A cos doner et a reprandre. 
- Amis, mialz vos valdroit atandre 
Ou .xv. jorz ou trois semainnes, 
Tant que voz plaies fussent sainnes ; 
Car boens vos seroit li sejorz 
Tot au moins jusqu'a .xv. jorz, 
Que je por rien ne sosferoie 
Ne esgarder ne le porroie 
Qu'a tex armes n'a tel conroi 
Vos conbatessiez devant moi. » 
Et cil respont : « S'il vos pleüst, 
Ja autres armes n'i eüst, 
Que volantiers a ces feïsse 
La bataille ne ne queïsse 
Qu'il i eüst ne pas ne ore, 
Respit ne terme ne demore. 
Mes por vos ore tant ferai 
Que jusqu'a demain atendrai, 
Et ja mar an parleroit nus, 
Que je ne l'atandroie plus. » 
Lors a li rois acreanté 
Qu'il iert tot a sa volanté, 
Puis le fet a ostel mener 
Et prie et comande pener 
De lui servir ces qui l'en mainnent, 
Et il del tot an tot s'an painnent. 
Et li rois, qui la pes queïst 
Mout volantiers se il poïst, 
S'an vint de rechief a son fil, 
Si l'aparole come cil 
Qui volsist la pes et l'acorde, 
Si li dit : « Biax filz, car t'acorde 
A cest chevalier sanz conbatre. 
N'est pas ça venuz por esbatre 
Ne por berser ne por chacier, 
Einz est venuz por porchacier 
Et son pris croistre et aloser, 
S'eüst mestier de reposer 
Mout grant, si con je l'ai veü. 
Se mon consoil eüst creü, 
De cest mois ne de l'autre aprés 
Ne fust de la bataille angrés 
Dom il est ja mout desirranz. 
Se tu la reïne li ranz, 
Criens an tu avoir desenor ? 
De ce n'aies tu ja peor, 
Qu'il ne t'an puet blasmes venir, 
Einz est pechiez del retenir 
Chose ou an n'a reison ne droit. 
La bataille tot or androit 
Eüst feite mout volantiers, 
Si n'a il mains ne piez antiers, 
Einz les a fanduz et plaiez. 
- De folie vos esmaiez, 
Fet Meleaganz a son pere ; 
Ja par la foi que doi saint Pere 
Ne vos cresrai de cest afeire. 
Certes, l'an me devroit detreire 
A chevax, se je vos creoie. 
S'il quiert s'anor, et je la moie, 
S'il quiert son pris, et je le mien, 
Et s'il vialt la bataille bien, 
Ancor la voel je plus cent tanz. 
- Bien voi qu'a la folie antanz, 
Fet li rois, si la troveras. 
Demain ta force esproveras 
Au chevalier, quant tu le viax. 
- Ja ne me vaigne plus grans diax, 
Fet Meleaganz, de cestui ! 
Mialz volsisse qu'ele fust hui 
Assez que je ne faz demain. 
Veez or con ge m'an demain 
Plus matemant que ge ne suel. 
Mout m'an sont or troblé li oel 
Et mout en ai la chiere mate. 
Ja mes tant que ge me conbate 
N'avrai joie ne bien ne eise, 
Ne m'avendra rien qui me pleise. » 
Li rois ot qu'an nule meniere 
N'i valt rien consauz ne proiere, 
Si l'a lessié tot mau gré suen 
Et prant cheval mout fort et buen 
Et beles armes, ses anvoie 
Celui an cui bien les anploie. 
Iluec fu uns hom anciens 
Qui mout estoit boens crestiens ; 
El monde plus leal n'avoit 
Et de plaies garir savoit 
Plus que tuit cil de Monpellier. 
Cil fist la nuit au chevalier 
Tant de bien con feire li sot, 
Car li rois comandé li ot. 
Et ja savoient les noveles 
Li chevalier et les puceles 
Et les dames et li baron 
De tot le païs anviron ; 
Si vindrent d'une grant jornee 
Tot anviron de la contree 
Et li estrange et li privé ; 
Tuit chevalchoient abrivé 
Tote la nuit anjusqu'au jor. 
D'uns et d'autres devant la tor 
Ot si grant presse a l'enjorner 
Qu'an n'i poïst son pié torner. 
Et li rois par matin se lieve, 
Cui de la bataille mout grieve, 
Si vient a son fil de rechief, 
Qui ja avoit le hiaume el chief 
Lacié, qui fu fez a Peitiers. 
N'i puet estre li respitiers 
Ne n'i puet estre la pes mise ; 
Se l'a li rois mout bien requise, 
Mes ne puet estre qu'il la face. 
Devant la tor enmi la place 
Ou tote la genz se fu treite, 
La sera la bataille feite, 
Que li rois le vialt et comande. 
Le chevalier estrange mande 
Li rois mout tost, et l'an li mainne 
An la place qui estoit plainne 
Des genz del rëaume de Logres. 
Ausi con por oïr les ogres 
Vont au mostier a feste anel, 
A Pantecoste ou a Noël, 
Les genz acostumeemant, 
Tot autresi comunemant 
Estoient la tuit aüné. 
Trois jorz avoient geüné 
Et alé nuz piez et an lenges 
Totes les puceles estrenges 
Del rëaume le roi Artu, 
Por ce que Dex force et vertu 
Donast contre son aversaire 
Au chevalier qui devoit faire 
La bataille por les cheitis. 
Et autresi cil del païs 
Reprioient por lor seignor, 
Que Dex la victoire et l'enor 
De la bataille li donast. 
Bien main ainz que prime sonast 
Les ot an en.ii. amenez 
Enmi la place toz armez 
Sor .ii. chevax de fer coverz. 
Mout estoit genz et bien aperz 
Meliaganz et bien tailliez 
De braz, de janbes et de piez, 
Et li hiaumes et li escuz 
Qui li estoit au col panduz 
Trop bien et bel li avenoient. 
Mes a l'autre tuit se tenoient, 
Nes cil qui volsissent sa honte, 
Et dïent tuit que rien ne monte 
De Meliagant avers lui. 
Maintenant qu'il furent andui 
Enmi la place, et li rois vient, 
Qui tant con il puet les detient, 
Si se painne de la peis feire, 
Mes il n'i puet son fil atreire, 
Et il lor dit : « Tenez vos frains 
Et vos chevax a tot le mains 
Tant qu'an la tor soie montez. 
Ce n'iert mie trop granz bontez 
Se por moi tant vos delaiez. » 
Lors se part d'ax mout esmaiez 
Et vient droit la ou il savoit 
La reïne qui li avoit 
La nuit proié qu'il la meïst 
An tel leu que ele veïst 
La bataille tot a bandon ; 
Et il l'en otrea le don, 
Si l'ala querre et amener, 
Car il se voloit mout pener 
De s'anor et de son servise. 
A une fenestre l'a mise, 
Et il fu delez li a destre 
Couchiez sor une autre fenestre. 
Si ot avoec aus .ii. assez 
Et d'uns et d'autres amassez 
Chevaliers et dames senees 
Et puceles del païs nees ; 
Et mout i avoit des cheitives 
Qui mout estoient antantives 
En orisons et an proieres. 
Li prison et les prisonieres 
Trestuit por lor seignor prioient, 
Qu'an Deu et an lui se fioient 
De secors et de delivrance. 
Et cil font lors sanz demorance 
Arriere treire les genz totes, 
Et hurtent les escuz des cotes, 
S'ont les enarmes anbraciees 
Et poignent si que .ii. braciees 
Parmi les escuz s'antranbatent 
Des lances si qu'eles esclatent 
Et esmient come brandon. 
Et li cheval tot de randon 
S'antrevienent que front a front 
Et piz a piz hurté se sont, 
Et li escu hurtent ansanble 
Et li hiaume, si qu'il resanble 
De l'escrois que il ont doné 
Que il eüst mout fort toné, 
Qu'il n'i remest peitrax ne cengle, 
Estriés ne resne ne varengle 
A ronpre, et des seles peçoient 
Li arçon, qui mout fort estoient ; 
Ne n'i ont pas grant honte eü 
Se il sont a terre cheü 
Des que trestot ce lor failli. 
Tost refurent an piez sailli, 
Si s'antrevienent sanz jengler 
Plus fieremant que dui sengler, 
Et se fierent sanz menacier 
Granz cos des espees d'acier 
Come cil qui mout s'antreheent. 
Sovant si aspremant se reent 
Les hiaumes et les haubers blans 
Qu'aprés le fer an saut li sans. 
La bataille mout bien fornissent, 
Qu'il s'estoutoient et leidissent 
Des pesanz cos et des felons. 
Mainz estors fiers et durs et lons 
S'antredonerent par igal, 
C'onques ne del bien ne del mal 
Ne s'an sorent au quel tenir. 
Mes ne pooit pas avenir 
Que cil qui ert au pont passez 
Ne fust afebloiez assez 
Des mains, que il avoit plaiees. 
Mout an sont les genz esmaiees, 
Celes qui a lui se tenoient, 
Car ses cos afebloier voient, 
Si criement qu'il ne l'an soit pis ; 
Et il lor estoit ja avis 
Que il en avoit le peior 
Et Meliaganz le meillor, 
Si an parloient tot antor. 
Mes as fenestres de la tor 
Ot une pucele mout sage, 
Qui panse et dit an son corage 
Que li chevaliers n'avoit mie 
Por li la bataille arramie 
Ne por cele autre gent menue 
Qui an la place estoit venue, 
Ne ja enprise ne l'eüst 
Se por la reïne ne fust ; 
Et panse, se il la savoit 
A la fenestre ou ele estoit, 
Qu'ele l'esgardast ne veïst, 
Force et hardemant an preïst. 
Et s'ele son non bien seüst, 
Mout volantiers dit li eüst 
Qu'il se regardast un petit. 
Lors vint a la reïne et dit : 
« Dame, por Deu et por le vostre 
Preu, vos requier, et por le nostre, 
Que le non a ce chevalier, 
Por ce que il li doie eidier, 
Me dites, se vos le savez. 
- Tel chose requise m'avez, 
Dameisele, fet la reïne, 
Ou ge n'antant nule haïne 
Ne felenie se bien non. 
Lanceloz del Lac a a non 
Li chevaliers, mien esciant. 
- Dex ! Com en ai lié et riant 
Le cuer et sain » fet la pucele. 
Lors saut avant et si l'apele, 
Si haut que toz li pueples l'ot, 
A mout haute voiz : « Lancelot ! 
Trestorne toi et si esgarde 
Qui est qui de toi se prant garde. » 
Qant Lanceloz s'oï nomer, 
Ne mist gaires a lui torner ; 
Trestorne soi et voit amont 
La chose de trestot le mont 
Que plus desirroit a veoir 
As loges de la tor seoir. 
Ne puis l'ore qu'il s'aparçut 
Ne se torna ne ne se mut 
De vers li ses ialz ne sa chiere, 
Einz se desfandoit par derriere. 
Et Meleaganz l'enchauçoit 
Totes voies plus qu'il pooit, 
Si est mout liez con cil qui panse 
C'or n'ait ja mes vers lui desfanse ; 
S'an sont cil del païs mout lié 
Et li estrange si irié 
Qu'il ne se pueent sostenir, 
Einz an i estut mainz venir 
Jusqu'a terre toz esperduz, 
Ou as genolz, ou estanduz ; 
Ensi mout joie et duel i a. 
Et lors de rechief s'escria 
La pucele, des la fenestre : 
« Ha ! Lancelot ! Ce, que puet estre 
Que si folemant te contiens ? 
Ja soloit estre toz li biens 
Et tote la proesce an toi, 
Ne je ne pans mie ne croi 
C'onques Dex feïst chevalier 
Qui se poïst apareillier 
A ta valor ne a ton pris. 
Or te veons si antrepris ! 
Torne toi si que de ça soies 
Et que adés ceste tor voies, 
Que boen veoir et bel la fet. » 
Ce tient a honte et a grant let 
Lanceloz, tant que il s'an het, 
C'une grant piece a, bien le set, 
Le pis de la bataille eü, 
Se l'ont tuit et totes seü. 
Lors saut arriere et fet son tor 
Et met antre lui et la tor 
Meleagant trestot a force. 
Et Meleaganz mout s'esforce 
Que de l'autre part se retort ; 
Et Lanceloz sore li cort, 
Sel hurte de si grant vertu 
De tot le cors atot l'escu, 
Qant d'autre part se vialt torner, 
Que il le fet tot chanceler 
.II. foiz ou plus, mes bien li poist ; 
Et force et hardemanz li croist, 
Qu'Amors li fet mout grant aïe 
Et ce que il n'avoit haïe 
Rien nule tant come celui 
Qui se conbat ancontre lui. 
Amors et haïne mortex, 
Si granz qu'ainz ne fu encor tex, 
Le font si fier et corageus 
Que de neant nel tient a geus 
Meliaganz, ainz le crient mout, 
C'onques chevalier si estolt 
N'acointa mes ne ne conut, 
Ne tant ne li greva ne nut 
Nus chevaliers mes con cil fet. 
Volantiers loing de lui se tret, 
Se li ganchist et se reüse, 
Que ses cos het et ses refuse. 
Et Lanceloz pas nel menace, 
Mes ferant vers la tor le chace, 
Ou la reïne ert apoiee. 
Sovant l'a servie et loiee 
De tant que si pres l'i menoit 
Qu'a remenoir li covenoit 
Por ce qu'il ne la veïst pas 
Se il alast avant .i. pas. 
Ensi Lanceloz mout sovant 
Le menoit arriers et avant 
Par tot la ou boen li estoit, 
Et tote voies s'arestoit 
Devant la reïne sa dame 
Qui li a mis el cors la flame, 
Por qu'il la va si regardant ; 
Et cele flame si ardant 
Vers Meleagant le feisoit 
Que par tot la ou li pleisoit 
Le pooit mener et chacier. 
Come avugle et come eschacier 
Le mainne, mau gré en ait il. 
Li rois voit si ataint son fil 
Qu'il ne s'aïde ne desfant ; 
Si l'an poise et pitiez l'en prant, 
S'i metra consoil se il puet. 
Mes la reïne l'an estuet 
Proier, se il le vialt bien feire. 
Lors li comança a retreire : 
« Dame, je vos ai mout amee 
Et mout servie et enoree 
Puis qu'an ma baillie vos oi ; 
Onques chose feire ne soi 
Que volantiers ne la feïsse, 
Mes que vostre enor i veïsse. 
Or m'an randez le guerredon ! 
Mes demander vos voel .i. don 
Que doner ne me devriez 
Se par amor nel feïsiez. 
Bien voi que de ceste bataille 
A mes filz le poior sanz faille, 
Ne por ce ne vos an pri mie 
Qu'il m'an poist, mes que ne l'ocie 
Lanceloz, qui en a pooir ; 
Ne vos nel devez pas voloir, 
Non pas por ce que il ne l'ait 
Bien vers vos et vers lui mesfait, 
Mes por moi, la vostre merci, 
Li dites, car je vos an pri, 
Qu'il se taigne de lui ferir. 
Ensi me porriez merir 
Mon servise, se boen vos iere. 
- Biax sire, por vostre proiere, 
Le voel ge bien, fet la reïne. 
Se j'avoie mortel haïne 
Vers vostre fil, cui ge n'ain mie, 
Se m'avez vos si bien servie 
Que por ce que a gré vos vaigne 
Voel ge mout bien que il se taigne. » 
Ceste parole ne fu mie 
Dite a consoil, ainz l'ont oïe 
Lanceloz et Meleaganz. 
Mout est qui ainme obeïssanz 
Et mout fet tost et volentiers, 
La ou il est amis antiers, 
Ce qu'a s'amie doie plaire. 
Donc le dut bien Lanceloz faire, 
Qui plus ama que Piramus, 
S'onques nus hom pot amer plus. 
La parole oï Lanceloz, 
Ne puis que li darriens moz 
De la boche li fu colez, 
Puis qu'ele ot dit : « Qant vos volez 
Que il se taigne, jel voel bien » 
Puis Lanceloz, por nule rien, 
Nel tochast ne ne se meüst, 
Se il ocirre le deüst. 
Il nel toche ne ne se muet, 
Et cil fiert lui tant com il puet, 
D'ire et de honte forssenez, 
Qant ot qu'il est a ce menez 
Que il covient por lui proier. 
Et li rois, por lui chastier, 
Est jus de la tor avalez ; 
An la bataille an est alez 
Et dist a son fil maintenant : 
« Comant ! Est or ce avenant, 
Qu'il ne te toche et tu le fiers ? 
Trop par es or cruex et fiers, 
Trop es or preuz a mal eür, 
Et nos savons tot de seür 
Qu'il est au desore de toi. » 
Lors dit Meliaganz au roi, 
Qui de honte fu desjuglez : 
« Espoir vos estes avuglez ; 
Mien esciant, n'i veez gote. 
Avuglez est qui de ce dote 
Que au desor de lui ne soie. 
- Or quier, fet li rois, qui te croie, 
Que bien sevent totes ces genz 
Se tu tudiz voir ou se tu manz ; 
La verité bien an savons. » 
Lors dit li rois a ses barons 
Que son fil arriere li traient. 
Et cil de rien ne se delaient, 
Tost ont son comandemant fet, 
Meliagant ont arriers tret. 
Mes a Lancelot arriers treire 
N'estut il pas grant force feire, 
Car mout li poïst grant enui 
Cil feire ainçois qu'il tochast lui. 
Et lors dist li rois a son fil : 
« Si m'aïst Dex, or t'estuet il 
Pes feire et randre la reïne. 
Tote la querele anterine 
T'estuet lessier et clamer quite. 
- Mout grant oiseuse avez or dite ! 
Mout vos oi de neant debatre ! 
Fuiez ! Si nos lessiez conbatre 
Et si ne vos an merlez ja. » 
Et li rois dit que si fera, 
« Que bien sai que cist t'ocirroit 
Qui conbatre vos lesseroit. 
- Il m'ocirroit ? Einz ocirroie 
Je lui mout tost et conquerroie 
Se vos ne nos destorbeiez 
Et conbatre nos lesseiez. » 
Lors dit li rois : « Se Dex me saut, 
Quanque tu diz rien ne te vaut. 
- Por coi ? fet il - Car je ne vuel. 
Ta folie ne ton orguel 
Ne cresrai pas por toi ocirre. 
Mout est fos qui sa mort desirre, 
Si con tu fez, et tu nel sez. 
Et je sai bien que tu m'an hez 
Por ce que je t'an voel garder. 
Ta mort veoir ne esgarder 
Ne me leira ja Dex, mon vuel, 
Car trop en avroie grant duel. » 
Tant li dit et tant le chastie 
Que pes et acorde ont bastie. 
La pes est tex que cil li rant 
La reïne par tel covant 
Que Lanceloz, sanz nule aloigne, 
Quele ore que cil l'an semoigne, 
Des le jor que semont l'avra, 
Au chief de l'an se conbatra 
A Meliagant de rechief ; 
Ce n'est mie Lancelot grief. 
A la pes toz li pueples cort, 
Et devisent que a la cort 
Le roi Artus iert la bataille, 
Qui tient Bretaigne et Cornoaille ; 
La devisent que ele soit, 
S'estuet la reïne l'otroit 
Et que Lanceloz l'acreant 
Que, se cil le fet recreant, 
Qu'ele avoec lui s'an revanra 
Ne ja nus ne la detanra. 
La reïne ensi le creante, 
Et Lancelot vient a creante, 
Si les ont ensi acordez 
Et departiz et desarmez. 
Tel costume el païs avoit 
Que, puis que li uns s'an issoit, 
Que tuit li autre s'an issoient. 
Lancelot tuit beneïssoient, 
Et ce poez vos bien savoir 
Que lors i dut grant joie avoir, 
Et si ot il sanz nule dote. 
La genz estrange asanble tote, 
Qui de Lancelot font grant joie, 
Et dïent tuit por ce qu'il l'oie : 
« Sire, voir, mout nos esjoïsmes 
Tantost con nomer vos oïsmes, 
Que seür fumes a delivre 
C'or serions nos tuit delivre. » 
A cele joie ot mout grant presse, 
Que chascuns se painne et angresse 
Comant il puisse a lui tochier ; 
Cil qui plus s'an puet aprochier 
An fu plus liez que ne pot dire. 
Assez ot la et joie et ire, 
Que cil qui sont desprisoné 
Sont tuit a joie abandoné ; 
Mes Meliaganz et li suen 
N'ont nule chose de lor buen, 
Einz sont pansif et mat et morne. 
Li rois de la place s'an torne 
Ne Lancelot n'i lesse mie, 
Ençois l'an mainne et cil li prie 
Que a la reïne le maint. 
« En moi, fet li rois, ne remaint, 
Que bien a feire me resanble, 
Et Quex le seneschal ansanble 
Vos mosterrai ge, s'il vos siet. » 
A po que as piez ne l'an chiet 
Lanceloz, si grant joie en a. 
Li rois maintenant l'an mena 
En la sale, ou venue estoit 
La reïne qui l'atandoit. 
Qant la reïne voit le roi, 
Qui tient Lancelot par le doi, 
Si s'est contre le roi dreciee 
Et fet sanblant de correciee, 
Si s'anbruncha et ne dist mot. 
« Dame, veez ci Lancelot, 
Fet li rois, qui vos vient veoir ; 
Ce vos doit mout pleire et seoir. 
- Moi ? Sire, moi ne puet il plaire, 
De son veoir n'ai ge que faire. 
- Avoi ! Dame, ce dit li rois, 
Qui mout estoit frans et cortois, 
Ou avez vos or cest cuer pris ? 
Certes vos avez trop mespris 
D'ome qui tant vos a servie 
Qu'an ceste oirre a sovant sa vie 
Por vos mise an mortel peril, 
Et de Meliagant mon fil 
Vos a resqueusse et desfandue, 
Qui mout iriez vos a randue. 
- Sire, voir, mal l'a enploié. 
Ja par moi ne sera noié 
Que je ne l'an sai point de gré. » 
Ez vos Lancelot trespansé, 
Se li respont mout belemant 
A meniere de fin amant : 
« Dame, certes, ce poise moi, 
Ne je n'os demander por coi. » 
Lanceloz mout se demantast 
Se la reïne l'escoutast ; 
Mes por lui grever et confondre, 
Ne li vialt .i. seul mot respondre, 
Einz est an une chanbre antree. 
Et Lanceloz jusqu'a l'antree 
Des ialz et del cuer la convoie ; 
Mes as ialz fu corte la voie, 
Que trop estoit la chanbre pres, 
Et il fussent antré aprés 
Mout volantiers, s'il poïst estre. 
Li cuers qui plus est sire et mestre 
Et de plus grant pooir assez 
S'an est oltre aprés li passez, 
Et li oil sont remés defors, 
Plain de lermes, avoec le cors. 
Et li rois, a privé consoil, 
Dist : « Lancelot, mout me mervoil 
Que ce puet estre et don ce muet 
Que la reïne ne vos puet 
Veoir n'aresnier ne vos vialt. 
S'ele onques a vos parler sialt, 
N'an deüst or feire dangier 
Ne voz paroles estrangier 
A ce que por li fet avez. 
Or me dites, se vos savez, 
Por quel chose, por quel mesfet, 
Ele vos a tel sanblant fet. 
- Sire, or androit ne m'an gardoie, 
Mes ne li plest qu'ele me voie 
Ne qu'ele ma parole escolt ; 
Il m'an enuie et poise mout. 
- Certes, fet li rois, ele a tort, 
Que vos vos estes jusqu'a mort 
Por li en avanture mis. 
Or an venez, biax dolz amis, 
S'iroiz au seneschal parler. 
- La voel je mout, fet il, aler. » 
Au seneschal an vont andui. 
Qant Lanceloz vint devant lui, 
Se li dist au premerain mot 
Li seneschax a Lancelot : 
« Con m'as honi ! - Et je de quoi ? 
Fet Lanceloz, dites le moi ; 
Quel honte vos ai ge donc feite ? 
- Mout grant, que tu as a chief treite 
La chose que ge n'i poi treire, 
S'as fet ce que ge ne poi feire. » 
Atant li rois les lesse andeus, 
De la chanbre s'an ist toz seus ; 
Et Lanceloz au seneschal 
Anquiert s'il a eü grant mal. 
« Oïl, fet il, et ai encor, 
Onques n'oi plus mal que j'ai or ; 
Et je fusse morz grant piece a, 
Ne fust li rois qui de ci va, 
Qui m'a mostré par sa pitié 
Tant de dolçor et d'amistié 
C'onques, la ou il le seüst, 
Rien nule qui mestier m'eüst 
Ne me failli nule foiee, 
Qui ne me fust apareilliee 
Maintenant que il le savoit. 
Ancontre .i. bien qu'il me feisoit, 
Et Meliaganz d'autre part, 
Ses filz, qui plains est de mal art, 
Par traïson a lui mandoit 
Les mires, si lor comandoit 
Que sor mes plaies me meïssent 
Tex oignemanz qui m'oceïssent. 
Ensi pere avoie et parrastre, 
Que quant li rois un boen anplastre 
Me feisoit sor mes plaies metre, 
Qui mout se volsist antremetre 
Que j'eüsse tost garison, 
Et ses filz, par sa traïson, 
Le m'an feisoit tost remuer, 
Por ce qu'il me voloit tuer, 
Et metre un malvés oignemant. 
Mes je sai bien certainnemant 
Que li rois ne le savoit mie, 
Tel murtre ne tel felenie 
Ne sofrist il an nule guise. 
Mes ne savez pas la franchise 
Que il a a ma dame faite : 
Onques ne fu par nule gaite 
Si bien gardee torz an marche 
Des le tans que Noex fist l'arche, 
Que il mialz gardee ne l'ait, 
Que neïs veoir ne la lait 
Son fil, qui mout an est dolanz, 
Fors devant le comun des genz 
Ou devant le suen cors demainne. 
A si grant enor la demainne 
Et a demené jusque ci 
Li frans rois, la soe merci, 
Com ele deviser le sot. 
Onques deviseor n'i ot 
Fors li, qu'ainsi le devisa 
Et li rois mout plus l'an prisa 
Por la lëauté qu'an li vit. 
Mes est ce voirs que l'an m'a dit, 
Qu'ele a vers vos si grant corroz 
Qu'ele sa parole, oiant toz, 
Vos a vehee et escondite ? 
- Verité vos en a l'an dite, 
Fet Lanceloz, tot a estros. 
Mes por Deu, savriez me vos 
Dire por coi ele me het ? » 
Cil respont que il ne le set, 
Einz s'an mervoille estrangemant. 
« Or soit a son comandemant » 
Fet Lanceloz qui mialz ne puet, 
Et dit : « Congié prandre m'estuet, 
S'irai monseignor Gauvain querre, 
Qui est antrez an ceste terre 
Et covant m'ot que il vandroit 
Au Pont desoz Eve tot droit. » 
Atant est de la chanbre issuz ; 
Devant le roi an est venuz 
Et prant congié de cele voie. 
Li rois volantiers li otroie ; 
Mes cil qu'il avoit delivrez 
Et de prison desprisonez 
Li demandent que il feront. 
Et il dit : « Avoec moi vandront 
Tuit cil qui i voldront venir, 
Et cil qui se voldront tenir 
Lez la reïne, si s'i taignent : 
N'est pas droiz que avoec moi vaingnent. » 
Avoec lui vont tuit cil qui voelent, 
Lié et joiant plus qu'il ne suelent. 
Avoec la reïne remainnent 
Puceles qui joie demainnent 
Et dames et chevalier maint ; 
Mes uns toz seus n'en i remaint 
Qui mialz n'amast a retorner 
An son païs qu'a sejorner. 
Mes la reïne les retient 
Por monseignor Gauvain qui vient, 
Et dit qu'ele ne se movra 
Tant que noveles an savra. 
Par tot est la novele dite 
Que tote est la reïne quite 
Et delivré tuit li prison, 
Si s'an iront sanz mesprison 
Qant ax pleira et boen lor iert. 
Li uns l'autre le voir an quiert, 
Onques parole autre ne tindrent 
Les genz quant tuit ansanble vindrent. 
Et de ce ne sont pas irié 
Que li mal pas sont depecié, 
Se va et vient qui onques vialt ; 
N'est pas ensi com estre sialt. 
Qant les genz del païs le sorent 
Qui a la bataille esté n'orent, 
Comant Lanceloz l'avoit fet, 
Si se sont tuit cele part tret 
Ou il sorent que il aloit, 
Car il cuident qu'au roi bel soit 
Se pris et mené li avoient 
Lancelot. Et li suen estoient 
Tuit de lor armes desgarni, 
Et por ce furent escherni, 
Que cil del païs armé vindrent. 
Ne fu pas mervoille s'il prindrent 
Lancelot, qui desarmez iere. 
Tot pris le ramainnent arriere, 
Les piez liez soz son cheval. 
Et cil dïent : « Vos feites mal, 
Seignor, car li rois nos conduit. 
Nos somes an sa garde tuit. » 
Et cil dïent : « Nos nel savons, 
Mes ensi con pris vos avons 
Vos covandra venir a cort. » 
Novele qui tost vole et cort 
Vient au roi que ses genz ont pris 
Lancelot et si l'ont ocis. 
Qant li rois l'ot, mout l'an est grief 
Et jure assez plus que son chief 
Que cil qui l'ont mort an morront, 
Ja desfandre ne s'an porront 
Et, s'il les puet tenir ou prandre, 
Ja n'i avra mes que del pandre 
Ou de l'ardoir ou del noier. 
Et se il le voelent noier 
Ja nes an cresra a nul fuer, 
Que trop li ont mis an son cuer 
Grant duel et si grant honte faite 
Qui li devroit estre retraite 
S'il n'an estoit prise vangence ; 
Mes il l'an panra sanz dotance. 
Ceste novele par tot vait ; 
A la reïne fu retrait, 
Qui au mangier estoit assise. 
A po qu'ele ne s'est ocise 
Maintenant que de Lancelot 
La mançonge et la novele ot ; 
Mes ele la cuide veraie 
Et tant duremant s'an esmaie 
Qu'a po la parole n'an pert, 
Mes por les genz dit en apert : 
« Mout me poise, voir, de sa mort, 
Et s'il m'an poise, n'ai pas tort, 
Qu'il vint an cest païs por moi, 
Por ce pesance avoir an doi » 
Puis dit a li meïsme an bas, 
Por ce que l'en ne l'oïst pas, 
Que de boivre ne de mangier 
Ne la covient ja mes proier 
Se ce est voirs que cil morz soit 
Por la cui vie ele vivoit. 
Tantost se lieve mout dolante 
De la table, si se demante, 
Si que nus ne l'ot ne escoute. 
De li ocirre est si estoute 
Que sovant se prant a la gole ; 
Mes ainz se confesse a li sole, 
Si se repant et bat sa colpe 
Et mout se blasme et mout s'ancolpe 
Del pechié qu'ele fet avoit 
Vers celui don ele savoit 
Qui suens avoit esté toz dis 
Et fust ancor se il fust vis. 
Tel duel a de sa crualté 
Que mout an pert de sa biauté. 
Sa crualté, sa felenie 
La fet mout tainte et mout nercie, 
Et ce qu'ele voille et geüne. 
Toz ses mesfez ansanble aüne, 
Et tuit li revienent devant, 
Toz les recorde et dit sovant : 
« Ha ! lasse ! De coi me sovint, 
Qant mes amis devant moi vint, 
Que je nel deignai conjoïr 
Ne ne le vos onques oïr ? 
Qant mon esgart et ma parole 
Li veai, ne fis je que fole ? 
Que fole ? Ainz fis, si m'aïst Dex, 
Que felenesse et que cruex, 
Et sel cuidai ge feire a gas, 
Mes ensi nel cuida il pas, 
Se nel m'a mie pardoné. 
Nus fors moi ne li a doné 
Le mortel cop, mien esciant. 
Qant il vint devant moi riant 
Et cuida que je li feïsse 
Grant joie et que je le veïsse, 
Et onques veoir ne le vos, 
Ne li fu ce donc mortex cos ? 
Qant ma parole li veai, 
Tantost, ce cuit, le dessevrai 
Del cuer et de la vie ansanble. 
Cil dui cop l'ont mort, ce me sanble, 
Ne l'ont mort autre Breibançon. 
Et Dex ! Avrai ge reançon 
De cest murtre, de cest pechié ? 
Nenil voir, ainz seront sechié 
Tuit li flueve, et la mers tarie ! 
Ha ! lasse ! Con fusse garie 
Et con me fust granz reconforz 
Se une foiz, ainz qu'il fust morz, 
L'eüsse antre mes braz tenu ! 
Comant ? Certes, tot nu a nu, 
Por ce que plus an fusse a eise. 
Qant il est morz, mout sui malveise 
Que je ne faz tant que je muire. 
Don ne me doit ma vie nuire, 
Se je sui vive aprés sa mort, 
Qant je a rien ne me deport 
S'es max non que je trai por lui ? 
Qant aprés sa mort m'i dedui, 
Certes mout fust dolz a sa vie 
Li max don j'ai or grant anvie. 
Malveise est qui mialz vialt morir 
Que mal por son ami sofrir. 
Mes certes il m'est mout pleisant 
Que j'en aille lonc duel feisant. 
Mialz voel vivre et sofrir les cos 
Que morir et estre an repos. » 
La reïne an tel duel estut 
.II. jorz, que ne manja ne but, 
Tant qu'an cuida qu'ele fust morte. 
Assez est qui noveles porte, 
Einçois la leide que la bele. 
A Lancelot vient la novele 
Que morte est sa dame et s'amie. 
Mout l'en pesa, n'en dotez mie ; 
Bien pueent savoir totes genz 
Qu'il fu mout iriez et dolanz. 
Por voir, il fu si adolez, 
S'oïr et savoir le volez, 
Que sa vie en ot an despit, 
Ocirre se volt sanz respit, 
Mes ainçois fist une conplainte. 
D'une ceinture qu'il ot ceinte 
Noe .i. des chiés au laz corrant, 
Et dit a lui seul an plorant : 
« Ha ! Morz ! Con m'as or agueitié, 
Que tot sain me fez desheitié ! 
Desheitiez sui, ne mal ne sant 
Fors del duel qu'au cuer me descent. 
Cist diax est max, voire mortex. 
Ce voel je bien que il soit tex 
Et, se Deu plest, je an morrai. 
Comant ? N'autremant ne porrai 
Morir, se Damedeu ne plest ? 
Si ferai, mes que il me lest 
Cest laz antor ma gole estraindre, 
Ensi cuit bien la mort destraindre 
Tant que mal gré suen m'ocirrai. 
Comant ? N'autremant n'en porrai
Se cez non qui de li n'ont cure, 
Ne vialt venir, mes ma ceinture 
La m'amanra trestote prise, 
Et des qu'ele iert an ma justise, 
Donc fera ele mon talant. 
Voire, mes trop vanra a lant, 
Tant sui desirranz que je l'aie. » 
Lors ne demore ne delaie, 
Einz met le laz antor sa teste 
Tant qu'antor le col li areste ; 
Et por ce que il mal se face 
Le chief de la ceinture lace 
A l'arçon de sa sele estroit, 
Ensi que nus ne l'aparçoit ; 
Puis se let vers terre cliner, 
Si se vost feire traïner 
A son cheval tant qu'il estaigne, 
Une ore plus vivre ne daigne. 
Qant a terre cheü le voient 
Cil qui avoec lui chevalchoient, 
Si cuident que pasmez se soit, 
Que nus del laz ne s'aparçoit 
Qu'antor son col avoit lacié. 
Tot maintenant l'ont redrecié, 
Sel relievent antre lor braz 
Et si ont lors trové le laz 
Dont il estoit ses anemis, 
Qu'anviron son col avoit mis ; 
Sel tranchent mout isnelemant : 
Mes la gorge si duremant 
Li laz justisiee li ot 
Que de piece parler ne pot, 
Qu'a po ne sont les voinnes rotes 
Del col et de la gorge totes ; 
Ne puis, se il le volsist bien, 
Ne se pot mal feire de rien. 
Ce pesoit lui qu'an le gardoit, 
A po que de duel n'en ardoit, 
Que mout volantiers s'oceïst, 
Se nus garde ne s'an preïst. 
Et quant il mal ne se puet faire, 
Se dit : « Ha ! vix Morz deputaire, 
Morz, por Deu, don n'avoies tu 
Tant de pooir et de vertu 
Qu'ainz que ma dame m'oceïsses ? 
Espoir por ce que bien feïsses, 
Ne volsis feire ne daignas. 
Par felenie le lessas, 
Que ja ne t'iert a el conté. 
Ha ! quel servise et quel bonté ! 
Con l'as or an boen leu assise ! 
Dahez ait qui de cest servise 
Te mercie ne gré t'an set ! 
Je ne sai li quex plus me het 
Ou la Vie qui me desirre 
Ou Morz qui ne me vialt ocirre. 
Ensi l'une et l'autre m'ocit ; 
Mes c'est a droit, se Dex m'aït, 
Que maleoit gré mien sui vis, 
Que je me deüsse estre ocis 
Des que ma dame la reïne 
Me mostra sanblant de haïne, 
Ne ne le fist pas sanz reison, 
Einz i ot mout boene acheison, 
Mes je ne sai quex ele fu. 
Mes se ge l'eüsse seü, 
Einz que s'ame alast devant Dé 
Je le li eüsse amandé 
Si richemant con li pleüst, 
Mes que de moi merci eüst. 
Dex, cist forfez, quex estre pot ? 
Bien cuit que espoir ele sot 
Que je montai sor la charrete. 
Ne sai quel blasme ele me mete 
Se cestui non, cist m'a traï. 
S'ele por cestui m'a haï, 
Dex, cist forfez por coi me nut ? 
Onques Amors bien ne conut 
Qui ce me torna a reproche, 
Qu'an ne porroit dire de boche 
Riens qui de par Amors venist 
Qui a reproche apartenist, 
Einz est amors et corteisie 
Quanqu'an puet feire por s'amie. 
Por m'“ amie ” nel fis je pas. 
Ne sai comant je die, las ! 
Ne sai se die “ amie ” ou non, 
Ne li os metre cest sornon. 
Mes tant cuit je d'amor savoir 
Que ne me deüst mie avoir 
Por ce plus vil s'ele m'amast, 
Mes ami verai me clamast 
Qant por li me sanbloit enors 
A feire quanque vialt Amors, 
Nes sor la charrete monter. 
Ce deüst ele amor conter ; 
Et c'est la provance veraie, 
Amors ensi les suens essaie, 
Ensi conuist ele les suens. 
Mes ma dame ne fu pas buens 
Cist servises, bien le provai 
Au sanblant que an li trovai. 
Et tote voie ses amis 
Fist ce don maint li ont amis 
Por li honte et reproche et blasme ; 
S'ai fet ce geu don an me blasme 
Et de ma dolçor m'amertume, 
Par foi, car tex est la costume 
A cez qui d'amor rien ne sevent 
Et qui enor an honte levent, 
Mes qui enor an honte moille 
Ne la leve pas, einz la soille. 
Or sont cil d'Amors non sachant 
Qui ensi lavont despisant, 
Et mout ansus d'Amors se botent 
Qui son comandemant ne dotent. 
Car, sanz faille, mout en amande 
Qui fet ce qu'Amors li comande, 
Et tot est pardonable chose ; 
S'est failliz qui feire ne l'ose. » 
Ensi Lanceloz se demante, 
Et sa genz est lez lui dolante 
Qui le gardent et qui le tienent. 
Et antretant noveles vienent 
Que la reïne n'est pas morte. 
Tantost Lanceloz se conforte, 
Et s'il avoit fet de sa mort, 
Devant grant duel et fier et fort, 
Encor fu bien .c. .m. tanz 
La joie de sa vie granz. 
Et quant il vindrent del recet 
Pres a .vi. liues ou a set, 
Ou li rois Bademaguz iere, 
Novele que il ot mout chiere 
Li fu de Lancelot contee, 
Se l'a volantiers escotee, 
Qu'il vit et vient sains et heitiez. 
Mout an fist que bien afeitiez, 
Que la reïne l'ala dire, 
Et ele li respont : « Biax sire, 
Qant vos le dites, bien le croi ; 
Mes s'il fust morz, bien vos otroi 
Que je ne fusse ja mes liee. 
Trop me fust ma joie estrangiee 
S'uns chevaliers an mon servise 
Eüst mort receüe et prise. » 
Atant li rois de li se part ; 
Et mout est la reïne tart 
Que sa joie et ses amis veingne. 
N'a mes talant que ele teigne 
Atahine de nule chose. 
Mes novele qui ne repose, 
Einz cort toz jorz qu'ele ne fine, 
De rechief vient a la reïne 
Que Lanceloz ocis se fust 
Por li, se feire li leüst. 
Ele an est liee et sel croit bien, 
Mes nel volsist por nule rien 
Que trop li fust mesavenu. 
Et antretant ez vos venu 
Lancelot qui mout se hastoit. 
Maintenant que li rois le voit, 
Sel cort beisier et acoler ; 
Vis li est qu'il doie voler 
Tant le fet sa joie legier. 
Mes la joie font abregier 
Cil qui le lierent et prindrent. 
Li rois lor dist que mar i vindrent, 
Que tuit sont mort et confondu, 
Et il li ont tant respondu 
Qu'il cuidoient qu'il le volsist. 
« Moi desplest il, mes il vos sist, 
Fet li rois, n'a lui rien ne monte ; 
Lui n'avez vos fet nule honte, 
Se moi non, qui le conduisoie ; 
Comant qu'il soit, la honte est moie, 
Mes ja ne vos an gaberoiz 
Qant vos de moi eschaperoiz. » 
Qant Lanceloz l'ot correcier, 
De la pes feire et adrecier 
Au plus qu'il onques puet se painne 
Tant qu'il l'a feite. Lors l'en mainne 
Li rois la reïne veoir. 
Lors ne lessa mie cheoir 
La reïne ses ialz vers terre, 
Einz l'ala lieemant requerre, 
Si l'enora de son pooir 
Et sel fist lez li aseoir. 
Puis parlerent a lor pleisir 
De quanque lor vint a pleisir, 
Ne matiere ne lor failloit, 
Qu'Amors assez lor an bailloit. 
Et quant Lanceloz voit son eise, 
Qu'il ne dit rien que mout ne pleise 
La reïne, lors a consoil 
A dit : « Dame, mout me mervoil 
Por coi tel sanblant me feïstes 
Avant hier, quant vos me veïstes, 
N'onques un mot ne me sonastes. 
A po la mort ne m'an donastes, 
Ne je n'oi tant de hardemant 
Que tant com or vos an demant 
Vos en osasse demander. 
Dame, or sui prez de l'amander, 
Mes que le forfet dit m'aiez 
Dom j'ai esté mout esmaiez. » 
Et la reïne li reconte : 
« Comant ? Don n'eüstes vos honte 
De la charrete et si dotastes ? 
Mout a grant enviz i montastes 
Qant vos demorastes .ii. pas. 
Por ce, voir, ne vos vos je pas 
Ne aresnier ne esgarder. 
- Autre foiz me doint Dex garder, 
Fet Lanceloz, de tel mesfet, 
Et ja Dex de moi merci n'et 
Se vos n'eüstes mout grant droit. 
Dame, por Deu, tot or androit 
De moi l'amande an recevez, 
Et se vos ja le me devez 
Pardoner, por Deu, sel me dites ! 
- Amis, toz an soiez vos quites, 
Fet la reïne, oltreemant, 
Jel vos pardoing mout boenemant. 
- Dame, fet il, vostre merci ! 
Mes je ne vos puis mie ci 
Tot dire quanque ge voldroie ; 
Volantiers a vos parleroie 
Plus a leisir, s'il pooit estre. » 
Et la reïne une fenestre 
Li mostre a l'uel, non mie au doi, 
Et dit : « Venez parler a moi 
A cele fenestre anquenuit, 
Qant par ceanz dormiront tuit, 
Et si vanroiz par cel vergier. 
Ceanz antrer ne herbergier 
Ne porroiz mie vostre cors ; 
Je serai anz et vos defors, 
Que ceanz ne porroiz venir ; 
Ne je ne porrai avenir 
A vos, fors de boche ou de main, 
Et s'il vos plest, jusqu'a demain 
I serai por amor de vos. 
Asanbler ne porriens nos, 
Qu'an ma chanbre, devant moi, gist 
Kex li seneschax, qui lenguist 
Des plaies dom il est coverz. 
Et li huis ne rest mie overz, 
Einz est bien fers et bien gardez. 
Qant vos vandroiz, si vos gardez 
Que nule espie ne vos truisse. 
- Dame, fet il, la ou je puisse 
Ne me verra ja nule espie 
Qui mal i pant ne mal an die. » 
Ensi ont pris lor parlemant, 
Si departent mout lieemant. 
Lanceloz ist fors de la chanbre, 
Si liez que il ne li remanbre 
De nul de trestoz ses enuiz. 
Mes trop li demore la nuiz, 
Et li jorz li a plus duré, 
A ce qu'il i a enduré, 
Que cent autre ou c'uns anz entiers. 
Au parlemant mout volentiers 
S'an alast, s'il fust anuitié. 
Tant a au jor vaintre luitié 
Que la nuiz mout noire et oscure 
L'ot mis desoz sa coverture 
Et desoz sa chape afublé. 
Qant il vit le jor enublé, 
Si se fet las et traveillié, 
Et dit que mout avoit veillié, 
S'avoit mestier de reposer. 
Bien poez antendre et gloser, 
Vos qui avez fet autretel, 
Que por la gent de son ostel 
Se fet las et se fet couchier ; 
Mes n'ot mie son lit tant chier, 
Que por rien il n'i reposast, 
N'il ne poïst ne il n'osast, 
Ne il ne volsist pas avoir 
Le hardemant ne le pooir. 
Mout tost et soef s'an leva, 
Ne ce mie ne li greva 
Qu'il ne luisoit lune n'estoile, 
N'an la meison n'avoit chandoile 
Ne lanpe ne lanterne ardant. 
Ensi s'an ala regardant 
C'onques nus garde ne s'an prist, 
Einz cuidoient qu'il se dormist 
An son lit trestote la nuit. 
Sanz conpaignie et sanz conduit 
Mout tost vers le vergier s'an va, 
Que conpaignie n'i trova, 
Et de ce li est bien cheü 
C'une piece del mur cheü 
Ot el vergier novelemant. 
Par cele fraite isnelemant 
S'an passe et vet tant que il vient 
A la fenestre et la se tient 
Si coiz qu'il n'i tost n'esternue, 
Tant que la reïne est venue 
En une mout blanche chemise ; 
N'ot sus bliaut ne cote mise, 
Mes .i. cort mantel ot desus, 
D'escarlate et de cisemus. 
Qant Lanceloz voit la reïne 
Qui a la fenestre s'acline, 
Qui de gros fers estoit ferree, 
D'un dolz salu l'a saluee, 
Et ele .i. autre tost li rant, 
Que mout estoient desirrant 
Il de li et ele de lui. 
De vilenie ne d'enui 
Ne tienent parlemant ne plet. 
Li uns pres de l'autre se tret 
Et andui main a main se tienent. 
De ce que ansanble ne vienent 
Lor poise mout a desmesure, 
Qu'il an blasment la ferreüre. 
Mes de ce Lanceloz se vante 
Que s'a la reïne atalante, 
Avoec li leanz anterra, 
Ja por les fers ne remanra. 
Et la reïne li respont : 
« Ne veez vos con cist fer sont 
Roide a ploier et fort a fraindre ? 
Ja tant ne les porroiz destraindre 
Ne tirer a vos ne sachier 
Que les poïssiez arachier. 
- Dame, fet il, or ne vos chaille ! 
Ja ne cuit que fers rien i vaille ; 
Rien fors vos ne me puet tenir 
Que bien ne puisse a vos venir. 
Se vostre congiez le m'otroie, 
Tote m'est delivre la voie, 
Mes se il bien ne vos agree, 
Donc m'est ele si anconbree 
Que n'i passeroie por rien. 
- Certes, fet ele, jel voel bien, 
Mes voloirs pas ne vos detient ; 
Mes tant atandre vos covient 
Que an mon lit soie couchiee, 
Que de noise ne vos meschiee, 
Qu'il n'i avroit geu ne deport 
Se li seneschax qui ci dort 
S'esveilloit ja por vostre noise. 
Por c'est bien droiz que je m'an voise, 
Qu'il n'i porroit nul bien noter 
Se il me veoit ci ester. 
- Dame, fet il, or alez donques, 
Mes de ce ne dotez vos onques 
Que je i doie noise faire. 
Si soef an cuit les fers traire 
Que ja ne m'an traveillerai 
Ne nelui n'an esveillerai. » 
Atant la reïne s'an torne 
Et cil s'aparoille et atorne 
De la fenestre desconfire. 
As fers se prant et sache et tire 
Si que trestoz ploier les fet 
Et que fors de lor leus les tret. 
Mes si estoit tranchanz li fers 
Que del doi mame jusqu'as ners 
La premiere onces'an creva, 
Et de l'autre doi se trancha 
La premerainne jointe tote, 
Et del sanc qui jus an degote 
Ne des plaies nule ne sant 
Cil qui a autre chose antant. 
La fenestre n'est mie basse, 
Neporquant Lanceloz i passe 
Mout tost et mout delivremant. 
An son lit trueve Kex dormant 
Et puis vint au lit la reïne, 
Si l'aore et se li ancline, 
Car an nul cors saint ne croit tant. 
Et la reïne li estant 
Ses braz ancontre, si l'anbrace 
Estroit, pres de son piz le lace, 
Si l'a lez li an son lit tret 
Et le plus bel sanblant li fet 
Que ele onques feire li puet, 
Que d'Amors et del cuer li muet. 
D'Amors vient qu'ele le conjot. 
Et s'ele a lui grant amor ot, 
Et il .c. mile tanz a li, 
Car a toz autres cuers failli 
Amors avers qu'au suen ne fist ; 
Mes an son cuer tote reprist 
Amors et fu si anterine 
Qu'an toz autres cuers fu frarine. 
Or a Lanceloz quanqu'il vialt 
Qant la reïne an gré requialt 
Sa conpaignie et son solaz, 
Qant il la tient antre ses braz 
Et ele lui antre les suens. 
Tant li est ses jeus dolz et buens 
Et del beisier et del santir 
Que il lor avint, sanz mantir, 
Une joie et une mervoille 
Tel c'onques ancor sa paroille 
Ne fu oïe ne seüe, 
Mes toz jorz iert par moi teüe, 
Qu'an conte ne doit estre dite. 
Des joies fu la plus eslite 
Et la plus delitable cele 
Que li contes nos test et cele. 
Mout ot de joie et de deduit 
Lanceloz, tote cele nuit. 
Mes li jorz vient, qui mout li grieve, 
Qant de lez s'amie se lieve. 
Au lever fu il droiz martirs, 
Tant li fu griés li departirs, 
Car il i suefre grant martire. 
Ses cuers adés cele part tire 
Ou la reïne se remaint. 
N'a pooir que il l'an remaint, 
Que la reïne tant li plest 
Qu'il n'a talant que il la lest ; 
Li cors s'an vet, li cuers sejorne. 
Droit vers la fenestre s'an torne, 
Mes de son sanc tant i remaint 
Que li drap sont tachié et taint 
Del sanc qui cheï de ses doiz. 
Mout s'an part Lanceloz destroiz, 
Plains de sopirs et plains de lermes. 
Del rasanbler n'est pas pris termes, 
Ce poise lui, mes ne puet estre. 
A enviz passe a la fenestre, 
S'i antra il mout volantiers. 
N'avoit mie les doiz antiers, 
Que mout fort s'i estoit bleciez, 
Et s'a il les fers redreciez 
Et remis an lor leus arriere, 
Si que ne devant ne derriere 
N'an l'un ne an l'autre costé 
Ne pert qu'an an eüst osté 
Nus des fers ne tret ne ploié. 
Au departir a soploié 
A la chanbre et fet tot autel 
Con s'il fust devant .i. autel. 
Puis s'an part a mout grant angoisse, 
N'ancontre home qui le conoisse, 
Tant qu'an son ostel est venuz. 
An son lit se couche toz nuz, 
Si c'onques nelui n'i esvoille. 
Et lors a primes se mervoille 
De ses doiz qu'il trueve plaiez ; 
Mes de rien n'an est esmaiez 
Por ce qu'il set tot de seür 
Que au traire les fers del mur 
De la fenestre se bleça ; 
Por ce pas ne s'an correça, 
Car il se volsist mialz del cors 
Andeus les braz avoir traiz fors 
Que il ne fust oltre passez ; 
Mes s'il se fust aillors quassez 
Et si laidemant anpiriez, 
Mout an fust dolanz et iriez. 
La reïne la matinee, 
Dedanz sa chanbre ancortinee, 
Se fu mout soef andormie ; 
De ses dras ne se gardoit mie 
Que il fussent tachié de sanc, 
Einz cuidoit qu'il fussent mout blanc 
Et mout bel et mout avenant. 
Et Meliaganz, maintenant 
Qu'il fu vestuz et atornez, 
S'an est vers la chanbre tornez 
Ou la reïne se gisoit. 
Veillant la trueve et les dras voit 
Del fres sanc tachiez et gotez, 
S'en a ses conpaignons botez, 
Et com aparcevanz de mal, 
Vers le lit Kex le seneschal 
Esgarde et voit les dras tachiez 
De sanc, que la nuit, ce sachiez, 
Furent ses plaies escrevees ; 
Et dit : « Dame, or ai ge trovees 
Tex anseignes con je voloie ! 
Bien est voirs que mout se foloie 
Qui de fame garder se painne, 
Son travail i pert et sa painne, 
Qu'ainz la pert cil qui plus la garde 
Que cil qui ne s'an done garde. 
De moi vos a il bien gardee, 
Mes enuit vos a regardee 
Kex li seneschax mal gré suen, 
S'a de vos eü tot son buen, 
Et il sera mout bien prové. 
- Comant ? fet ele. - J'ai trové 
Sanc an voz dras qui le tesmoingne, 
Puis qu'a dire le me besoigne. 
Par ce le sai, par ce le pruis, 
Que an voz dras et es suens truis 
Le sanc qui cheï de ses plaies, 
Ce sont ansaignes bien veraies. » 
Lors primes la reïne vit 
Et an l'un et an l'autre lit 
Les dras sanglanz, si s'an mervoille ; 
Honte en ot, si devint vermoille 
Et dist : « Se Damedex me gart, 
Ce sanc que an mes dras regart 
Onques ne l'i aporta Ques, 
Einz m'a enuit senié li nes, 
De mon nes fu, au mien espoir. » 
Et ele cuide dire voir. 
« Par mon chief, fet Meleaganz, 
Quanque vos dites est neanz. 
N'i a mestier parole fainte, 
Que provee estes et atainte, 
Et bien sera li voirs provez. » 
Lors dit : « Seignor, ne vos movez ! » 
As gardes qui iluec estoient, 
« Et gardez que osté ne soient 
Li drap del lit tant que je veigne. 
Je voel que li rois droit me teigne 
Qant la chose veüe avra. » 
Lors le quist tant qu'il le trova, 
Si se lesse a ses piez cheoir 
Et dit : « Sire, venez veoir 
Ce don garde ne vos prenez. 
La reïne veoir venez, 
Si verroiz mervoilles provees 
Que j'ai veües et trovees. 
Mes ainçois que vos i ailliez, 
Vos pri que vos ne me failliez 
De justise ne de droiture. 
Bien savez an quel aventure 
Por la reïne ai mon cors mis, 
Dom vos estes mes anemis, 
Que por moi la faites garder. 
Hui matin l'alai regarder 
An son lit et si ai veü 
Tant que j'ai bien aparceü 
Qu'avoec li gist Kex chasque nuit. 
Sire, por Deu, ne vos enuit 
S'il m'an poise et se je m'an plaing, 
Car mout me vient a grant desdaing 
Qant ele me het et despist 
Et Kex o li chasque nuit gist. 
- Tes ! fet li rois, je nel croi pas. 
- Sire, or venez veoir les dras, 
Comant Kex les a conreez. 
Qant ma parole ne creez, 
Ençois cuidiez que je vos mante, 
Les dras et la coute sanglante 
Des plaies Kex vos mosterrai. 
- Or i alons, si le verrai, 
Fet li rois, que veoir le voel, 
Le voir m'an aprendront mi oel. » 
Li rois tot maintenant s'an va 
Jusqu'an la chanbre ou il trova 
La reïne qui se levoit. 
Les dras sanglanz an son lit voit 
Et el lit Kex autresimant, 
Et dist : « Dame, or vet malemant 
Se c'est voirs que mes filz m'a dit. » 
Ele respont : « Se Dex m'aït, 
Onques ne fu, neïs de songe, 
Contee si male mançonge. 
Je cuit que Kex li seneschax 
Est si cortois et si leax 
Que il n'an fet mie a mescroire, 
Et je ne regiet mie an foire 
Mon cors ne n'an faz livreison. 
Certes, Kex n'est mie tex hom 
Qu'il me requeïst tel outrage 
Ne je n'en oi onques corage 
Del faire ne ja ne l'avrai. 
- Sire, mout boen gré vos savrai, 
Fet Meleaganz a son pere, 
Se Kex son outrage conpere, 
Si que la reïne i ait honte. 
A vos tient la justise et monte, 
Et je vos an requier et pri. 
Le roi Artus a Kex traï, 
Son seignor, qui tant le creoit 
Que comandee li avoit 
La rien que plus ainme an cest monde. 
- Sire, or sofrez que je responde, 
Fet Kex, et si m'escondirai. 
Ja Dex, quant de cest siegle irai, 
Ne me face pardon a l'ame 
Se onques jui avoec ma dame. 
Certes, mialz voldroie estre morz 
Que tex leidure ne tiex torz 
Fust par moi quis vers mon seignor ; 
Et ja mes Dex santé graignor 
Que j'ai or androit ne me doint, 
Einz me praigne morz an cest point 
Se je onques le me pansai. 
Mes itant de mes plaies sai 
Qu'annuit m'ont seinnié a planté, 
S'an sont mi drap ansanglanté. 
Por ce vostre filz me mescroit, 
Mes certes il n'i a nul droit. » 
Et Meleaganz li respont : 
« Si m'aïst Dex, traï vos ont 
Li deable, li vif maufé ; 
Trop fustes enuit eschaufé, 
Et por ce que trop vos grevastes, 
Voz plaies sanz dote escrevastes. 
Ne vos i valt neant contrueve : 
Li sans d'anbedeus parz le prueve ; 
Bien le veons et bien i pert. 
Droiz est que son forfet conpert 
Quisi est provez et repris. 
Einz chevaliers de vostre pris 
Ne fist si grant descovenue, 
Si vos an est honte avenue. 
- Sire, sire, fet Kex au roi, 
Je desfandrai ma dame et moi 
De ce que vostre filz m'amet. 
An poinne et an travail me met, 
Mes certes a tort me travaille. 
- Vos n'avez mestier de bataille, 
Fet li rois, que trop vos dolez. 
- Sire, se sofrir le volez, 
Ensi malades con je sui 
Me conbatrai ancontre lui 
Et mosterrai que je n'ai colpe 
An cest blasme don il m'ancolpe. » 
Et la reïne mandé ot 
Tot celeemant Lancelot, 
Et dit au roi que ele avra 
.I. chevalier qui desfandra 
Le seneschal de ceste chose 
Vers Meleagant, se il ose. 
Et Meleaganz dist tantost : 
« Nus chevaliers ne vos en ost 
Vers cui la bataille n'anpraigne 
Tant que li uns vaincuz remaingne, 
Nes se ce estoit uns jaianz. » 
Atant vint Lanceloz leanz ; 
Des chevaliers i ot tel rote 
Que plainne an fu la sale tote. 
Maintenant que il fu venuz, 
Oiant toz, juenes et chenuz, 
La reïne la chose conte 
Et dit : « Lancelot, ceste honte 
M'a ci Meleaganz amise ; 
An mescreance m'an a mise 
Vers trestoz ces qui l'oëntdire 
Se vos ne l'an feites desdire. 
Enuit, ce dit, a Kex geü 
O moi, por ce qu'il a veü 
Mes dras et les suens de sanc tainz, 
Et dit que toz an iert atainz 
Se vers lui ne se puet desfandre 
Ou se autres ne vialt anprandre 
La bataille por lui aidier. 
- Ja ne vos an covient pleidier, 
Fet Lanceloz, la ou je soie. 
Ja Deu ne place qu'an mescroie 
Ne vos ne lui de tel afeire. 
Prez sui de la bataille feire, 
Que onques ne le se pansa. 
Se an moi point de desfanse a, 
A mon pooir l'an desfandrai, 
Por lui la bataille anprandrai. » 
Et Meleaganz avant saut 
Et dit : « Se Damedex me saut, 
Ce voel je bien, et mout me siet ; 
Ja ne pant nus que il me griet ! » 
Et Lanceloz dist : « Sire rois, 
Je sai de quauses et de lois 
Et de plez et de jugemanz : 
Ne doit estre sanz seiremanz 
Bataille de tel mescreance. » 
Et Meleaganz sanz dotance 
Li respont mout isnelemant : 
« Bien i soient li seiremant 
Et veignent li saint or androit, 
Que je sai bien que je ai droit. » 
Et Lanceloz ancontre dit : 
« Onques, se Damedex m'aït, 
Quex le seneschal ne conut 
Qui de tel chose le mescrut. » 
Maintenant lor armes demandent, 
Lor chevax amener comandent ; 
L'an lor amainne, armé se sont, 
Vaslet les arment, armé sont, 
Et ja resont li saint fors tret. 
Meleaganz avant se tret 
Et Lanceloz dejoste lui, 
Si s'agenoillent anbedui, 
Et Meleaganz tant sa main 
Aus sainz et jure tot de plain : 
« Ensi m'aïst Dex et li sainz, 
Kex li seneschaus fu conpainz 
Enuit la reïne an son lit 
Et de li ot tot son delit. 
- Et je t'an lief come parjur, 
Fet Lanceloz, et si rejur 
Qu'il n'i jut ne ne la santi. 
Et de celui qui a manti 
Praigne Dex, se lui plest, vangence 
Et face voire demostrance. 
Mes ancor .i. autre an ferai 
Des seiremanz et jurerai, 
Cui qu'il enuit ne cui qu'il poist, 
Que se il hui venir me loist 
De Meleagant au desus, 
Tant m'aïst Dex et neant plus 
Et ces reliques qui sont ci, 
Que ja de lui n'avrai merci. » 
Li rois de rien ne s'esjoï 
Qant cestui sairemant oï. 
Qant li seiremant furent fet, 
Lor cheval lor furent fors tret, 
Bel et boen de totes bontez. 
Sor le suen est chascuns montez, 
Et li uns contre l'autre muet 
Tant con chevax porter le puet, 
Et es plus granz cors des chevax 
Fiert li uns l'autre des vasax 
Si qu'il ne lor remaint nes poinz 
Des deus lances tres qu'anz es poinz. 
Et li uns l'autre a terre porte, 
Mes ne font mie chiere morte, 
Que tot maintenant se relievent 
Et tant com il pueent se grievent 
Aus tranchanz des espees nues. 
Les estanceles vers les nues 
Totes ardanz des hiaumes saillent. 
Par si grant ire s'antrasaillent 
As espees que nues tienent, 
Que si com eles vont et vienent, 
S'antrancontrent et s'antrefierent, 
Ne tant reposer ne se quierent 
Qu'aleinne reprandre lor lorloise. 
Li rois, cui mout an grieve et poise, 
En a la reïne apelee, 
Qui apoier s'estoit alee 
Amont as loges de la tor : 
Por Deu, li dist, le Criator, 
Que ele departir les lest ! 
« Tot quanque vos an siet et plest, 
Fet la reïne a boene foi, 
Ja n'an feroiz rien contre moi. » 
Lanceloz a bien antandu 
Que la reïne a respondu 
A ce que li rois li requiert, 
Ja puis conbatre ne se quiert, 
Einz a tantost guerpi le chaple, 
Et Meleaganz fiert et chaple 
Sor lui, que reposer ne quiert ; 
Et li rois antre deus se fiert 
Et tient son fil qui dit et jure 
Que il n'a de pes feire cure : 
« Bataille voel, n'ai soing de peis. » 
Et li rois li dit : « Car te teis 
Et me croi, si feras que sages. 
Ja certes hontes ne domages 
Ne t'an vandra se tu me croiz, 
Mes fei ice que feire doiz. 
Don ne te sovient il que tu 
As an la cort le roi Artu 
Contre lui bataille arramie ? 
Et de ce ne dotes tu mie 
Que il ne te soit granz enors, 
Se la te vient biens, plus qu'aillors. » 
Ce dit li rois por essaier 
Se il le porroit esmaier, 
Tant qu'il l'apeise et ses depart. 
Et Lanceloz, cui mout fu tart 
De monseignor Gauvain trover, 
An vient congié querre et rover 
Au roi et puis a la reïne. 
Par le congié d'ax s'achemine 
Vers le Pont soz Eve corrant, 
Si ot aprés lui rote grant 
Des chevaliers qui le suioient, 
Mes assez de tex i aloient 
Don bel li fust s'il remassissent. 
Lor jornees mout bien fornissent, 
Tant que le Pont soz Eve aprochent, 
Mes d'une liue ancor n'i tochent. 
Ençois que pres del pont venissent 
Et que il veoir le poïssent, 
Uns nains a l'encontre lor vint 
Sor un grant chaceor, et tint 
Une corgiee por chacier 
Son chaceor et menacier. 
Et maintenant a demandé, 
Si con il li fu comandé : 
« Li quex de vos est Lanceloz ? 
Nel me celez, je sui des voz, 
Mes dites le seüremant, 
Que por voz granz biens le demant. » 
Lanceloz li respont por lui 
Et dit il meïsmes : « Je sui 
Cil que tu demandes et quiers. 
- Ha ! Lancelot, frans chevaliers, 
Leisse ces genz et si me croi, 
Vien t'an toz seus ansanble o moi, 
Qu'an mout boen leu mener te voel. 
Ja nus ne t'an siue por l'uel, 
Einz vos atandent ci androit 
Que nos revandrons or endroit. » 
Cil qui de nul mal ne se dote 
A fet remenoir sa gent tote 
Et siust le nain qui traï l'a ; 
Et sa gent qui l'atendent la 
Le pueent longuemant atandre, 
Que cil n'ont nul talant del randre 
Qui l'ont pris et seisi an sont. 
Et sa gent si grant duel an font 
De ce qu'il ne vient ne repeire 
Qu'il ne sevent qu'il puissent feire. 
Tuit dïent que traïz les a 
Li nains, et si lor an pesa, 
Folie seroit de l'anquerre. 
Dolant le comancent a querre, 
Mes ne sevent ou il le truissent 
Ne quele part querre le puissent. 
S'an prenent consoil tuit ansanble ; 
A ce s'acordent, ce me sanble, 
Li plus resnable et li plus sage 
Qu'il an iront jusqu'au passage 
Del Pont soz Eve, qui est pres, 
Et querront Lancelot aprés 
Par le los monseignor Gauvain, 
S'il le truevent n'a bois n'a plain. 
A cest consoil trestuit s'acordent, 
Si bien que de rien ne se tordent. 
Vers le Pont soz Eve s'an vont, 
Et tantost qu'il vienent au pont 
Ont monseignor Gauvain veü, 
Del pont trabuchié et cheü 
An l'eve qui estoit parfonde. 
Une ore essort et autre afonde, 
Or le voient et or le perdent. 
Il vienent la et si l'aerdent 
A rains, a perches et a cros. 
N'avoit que le hauberc el dos 
Et sor le chief le hiaume assis, 
Qui des autres valoit bien dis, 
Et les chauces de fer chauciees 
De sa suor anruïlliees, 
Car mout avoit sofferz travauz 
Et mainz perils et mainz asauz 
Avoit trespassez et vaincuz. 
Sa lance estoit et ses escuz 
Et ses chevax a l'autre rive. 
Mes ne cuident pas que il vive 
Cil qui l'ont tret de l'eve fors, 
Car il en avoit mout el cors, 
Ne des que tant qu'il l'ot randue 
N'ont de lui parole antandue. 
Mes quant sa parole et sa voiz 
Rot, son cuer delivre et sa doiz, 
Qu'an le pot oïr et antandre, 
Au plus tost que il s'i pot prandre 
A la parole, se s'i prist, 
Lués de la reïne requist 
A ces qui devant lui estoient 
Se nule novele an savoient. 
Et cil qui li ont respondu, 
D'avoec le roi Bademagu 
Dïent qu'ele ne part nule ore, 
Qui mout la sert, et mout l'enore. 
« Vint la puis nus an ceste terre, 
Fet messire Gauvains, requerre ? » 
Et il respondirent : « Oïl ! 
Lanceloz del Lac, font se il, 
Qui passa au Pont de l'Espee, 
Si l'a resqueusse et delivree 
Et avoec nos autres trestoz. 
Mes traïz nos en a uns goz, 
Uns nains boçuz et rechigniez, 
Laidemant nos a engigniez, 
Qui Lancelot nos a fortret ; 
Nos ne savons qu'il a mesfet. 
- Et quant ? fet messire Gauvains. 
- Sire, hui nos a ce fet li nains, 
Mout pres de ci, quant il et nos 
Veniemes ancontre vos. 
- Et comant s'est il contenuz 
Puis qu'an cest païs fu venuz ? » 
Et cil li comancent a dire, 
Si li recontent tire a tire 
Si c'un tot seul mot n'i oblïent, 
Et de la reïne li dïent 
Qu'ele l'atant et dit por voir 
Que riens ne la feroit movoir 
Del païs, tant qu'ele le voie, 
Por novele que ele en oie. 
Messire Gauvains lor respont : 
« Qant nos partirons de cest pont, 
Irons nos querre Lancelot. » 
N'i a un seul qui mialz ne lot 
Qu'a la reïne aillent ençois, 
Si le fera querre li rois, 
Car il cuident qu'an traïson 
L'ait fet ses filz metre an prison, 
Meleaganz, qui mout le het. 
Ja an leu, se li rois le set, 
Ne sera qu'il nel face randre, 
Des ore se pueent atandre. 
A cest consoil tuit s'acorderent, 
Tant que vers la cort s'aprocherent, 
Ou la reïne et li rois erent, 
Et tot maintenant s'aroterent
Et Kex avoec, li seneschax, 
Et s'i estoit li desleax, 
De traïson plains et conblez, 
Qui mout laidemant a troblez 
Por Lancelot toz ces qui vienent. 
Por mort et por traï se tienent, 
S'an font grant duel, que mout lor poise. 
N'est pas la novele cortoise 
Qui la reïne cest duel porte ; 
Neporquant ele s'an deporte 
Au plus belemant qu'ele puet. 
Por monseignor Gauvain l'estuet 
Auques esjoïr, si fet ele. 
Et neporquant mie ne cele 
Son duel, que auques n'i apeire. 
Et joie et duel li estuet feire : 
Por Lancelot a le cuer vain, 
Et contre monseignor Gauvain 
Mostre sanblant de passejoie. 
N'i a nul qui la novele oie, 
Ne soit dolanz et esperduz, 
De Lancelot qui est perduz. 
De monseignor Gauvain eüst 
Li rois joie et mout li pleüst 
Sa venue et sa conuissance ; 
Mes tel duel a et tel pesance 
De Lancelot qui est traïz 
Que maz an est et esbaïz. 
Et la reïne le semont 
Et prie qu'aval et amont 
Par sa terre querre le face, 
Tot sanz demore et sanz espace, 
Et messire Gauvains et Ques, 
Un trestot seul n'i a remés 
Qui de ce nel prit et semoingne. 
« Sor moi lessiez ceste besoigne, 
Fet li rois, si n'an parlez ja, 
Que ja en sui prezgrant piece a ; 
Tot sanz proiere et sanz requeste 
Ferai bien feire ceste anqueste. » 
Chascuns l'en ancline et soploie. 
Li rois maintenant i envoie, 
Par son rëaume, ses messages, 
Sergenz bien coneüz et sages, 
Qui ont par tote la contree 
De lui novele demandee. 
Par tot ont la novele anquise, 
Mes n'en ont nule voire aprise ; 
N'an troverent point, si s'an tornent 
La ou li chevalier sejornent, 
Gauvains et Kex et tuit li autre, 
Qui dïent que lance sor fautre, 
Trestuit armé, querre l'iront, 
Ja autrui n'i anvoieront. 
Un jor aprés mangier estoient 
Tuit an la sale ou il s'armoient, 
S'estoit venu a l'estovoir, 
Qu'il n'i avoit que del movoir, 
Qant uns vaslez leanz antra 
Et parmi aus oltre passa 
Tant qu'il vint devant la reïne, 
Qui n'avoit pas color rosine, 
Que por Lancelot duel avoit 
Tel, don noveles ne savoit, 
Que la color en a muee. 
Et li vaslez l'a saluee 
Et le roi qui de li fu pres 
Et puis les autres toz aprés, 
Et Queus et monseignor Gauvain. 
Unes letres tint an sa main, 
Ses tant le roi et il les prant. 
A tel qui de rien n'i mesprant 
Les fist li rois, oiant toz, lire. 
Cil qui les lut lor sot bien dire 
Ce qu'il vit escrit an l'alue, 
Et dit que Lanceloz salue 
Le roi, come son boen seignor, 
Si le mercie de l'enor 
Qu'il li a fet et del servise, 
Come cil qui est a devise 
Trestoz an son comandemant. 
Et sachiez bien certainnemant 
Qu'il est avoec le roi Artu, 
Plains de santé et de vertu, 
Et dit qu'a la reïne mande 
C'or s'an vaigne, se le comande, 
Et messire Gauvains et Ques ; 
Et si a entresaignes tes 
Qu'il durent croire et bien le crurent. 
Mout lié et mout joiant an furent. 
De joie bruit tote la corz, 
Et l'andemain, quant il ert jorz, 
Dïent qu'il s'an voldront torner. 
Et quant ce vint a l'ajorner, 
Si s'aparoillent et atornent, 
Lievent et montent, si s'an tornent. 
Et li rois les silt et conduit 
A grant joie et a grant deduit 
Une grant piece de la voie. 
Fors de sa terre les convoie, 
Et quant il les en ot fors mis, 
A la reïne a congié pris 
Et puis a toz comunemant. 
La reïne mout sagemant 
Au congié prandre le mercie 
De ce que il l'a tant servie 
Et ses .ii. braz au col li met, 
Se li offre et si li promet 
Son servise et le son seignor, 
Ne li puet prometre graignor. 
Et messire Gauvains ausi 
Com a seignor et a ami, 
Et Kex ausi, tuit li prometent. 
Tantost a la voie se metent, 
Si les comande a Deu li rois ; 
Toz les autres aprés ces trois 
Salue, et puis si s'an retorne. 
Et la reïne ne sejorne 
Nul jor de tote la semainne, 
Ne la rote que ele an mainne, 
Tant qu'a la cort vient la novele 
Qui au roi Artus fut mout bele 
De la reïne qui aproiche, 
Et de son neveu li retoiche 
Grant joie au cuer et grant leesce, 
Qu'il cuidoit que par sa proesce 
Soit la reïne revenue, 
Et Kex et l'autre genz menue ; 
Mes autremant est qu'il ne cuident. 
Por aus tote la vile vuident, 
Si lor vont trestuit a l'encontre, 
Et dit chascuns qui les ancontre, 
Ou soit chevaliers ou vilains : 
« Bien vaingne messire Gauvains, 
Qui la reïne a ramenee, 
Et mainte dame escheitivee 
Et maint prison nos a randu. » 
Et Gauvains lor a respondu : 
« Seignor, de neant m'alosez, 
Del dire huimés vos reposez, 
Qu'a moi nule chose n'an monte. 
Ceste enors me fet une honte, 
Que je n'i ving n'a tans n'a ore, 
Failli i ai par ma demore. 
Mes Lanceloz a tans i vint, 
Cui si granz enors i avint 
Qu'ainz n'ot si grant nus chevaliers. 
- Ou est il donc, biax sire chiers, 
Qant nos nel veons ci elués ? 
- Ou ? fet messire Gauvains lués, 
A la cort monseignor le roi ; 
Don n'i est il ? - Nenil, par foi, 
Ne an tote ceste contree. 
Puis que ma dame an fu menee, 
Nule novele n'an oïmes. » 
Et messire Gauvains lors primes 
Sot que les letres fausses furent, 
Qui les traïrent et deçurent ; 
Par les letres sont deceü. 
Lors resont a duel esmeü, 
A cort vienent, lor duel menant ; 
Et li rois trestot maintenant 
Anquiert noveles de l'afaire. 
Assez fu qui li sot retraire 
Comant Lanceloz a ovré, 
Comant par lui sont recovré 
La reïne et tuit si prison, 
Comant et par quel traïson 
Li nains lor anbla et fortrest. 
Ceste chose le roi desplest 
Et mout l'an poise et mout l'an grieve, 
Mes joie le cuer li sozlieve 
Qu'il a si grant de la reïne, 
Que li diax por la joie fine ; 
Qant la rien a que il plus vialt, 
Del remenant petit se dialt. 
Demantres que fors del païs 
Fu la reïne, ce m'est vis, 
Pristrent un parlemant antr'eles 
Les dames et, les dameiseles, 
Qui desconseilliees estoient, 
Et distrent qu'eles se voldroient 
Marier mout prochienemant, 
S'anpristrent a cel parlemant 
Une ahatine et un tornoi ; 
Vers celi de Pomelegoi 
L'anprist la dame de Noauz. 
De cels qui le feront noauz 
Ne tandront parole de rien, 
Mes de ces qui le feront bien 
Dïent que les voldront amer ; 
Sel feront savoir et crier 
Par totes les terres prochienes 
Et autresi par les loingtienes, 
Et firent a mout lonc termine 
Crier le jor de l'ahatine 
Por ce que plus i eüst genz. 
Et la reïne vint dedenz 
Le termine que mis i orent, 
Et maintenant qu'eles le sorent 
Que la reïne estoit venue, 
La voie ont cele part tenue 
Les plusors tant qu'a la cort vindrent 
Devant le roi et si le tindrent 
Mout an grant c'un dun lor donast 
Et lor voloir lor otreast. 
Et il lor a acreanté, 
Ainz qu'il seüst lor volanté, 
Qu'il feroit quanqu'eles voldroient. 
Lors li distrent qu'eles voloient 
Que il sofrist que la reïne 
venistveoir lor ahatine. 
Et cil qui rien veher ne sialt 
Dist que lui plest, s'ele le vialt. 
Celes qui mout liees an sont 
Devant la reïne s'an vont, 
Si li dïent en es le pas : 
« Dame, ne nos retolez pas 
Ce que li rois nos a doné. » 
Et ele lor a demandé : 
« Quex chose est ce ? Nel me celez. » 
Lors li dïent : « Se vos volez 
A nostre ahatine venir, 
Ja ne vos an quiert retenir 
Ne ja nel vos contredira. » 
Et ele dist qu'ele i ira, 
Des que il le congié l'an done. 
Tantost par tote la corone 
Les dameiseles an envoient 
Et mandent que eles devoient 
Amener la reïne au jor 
Qui estoit criez de l'estor. 
La novele par tot ala 
Et loing et pres, et ça et la ; 
S'est tant alee et estandue 
Qu'el rëaume fu espandue 
Don nus retorner ne soloit, 
Mes ore quiconques voloit 
Avoit et l'antree et l'issue, 
Et ja ne li fust desfandue. 
Tant est par le rëaume alee 
La novele, dite et contee, 
Qu'ele vint chiés un seneschal 
Meleagant le desleal, 
Le traïtor, que max feus arde ! 
Cil avoit Lancelot an garde, 
Chiés lui l'avoit an prison mis 
Meleaganz, ses anemis, 
Qui le haoit de grant haïne. 
La novele de l'anhatine 
Sot Lanceloz, l'ore et le terme, 
Puis ne furent si oil sanz lerme 
Ne ses cuers liez que il le sot. 
Dolant et pansif Lancelot 
Vit la dame de la meison, 
Sel mist a consoil a reison : 
« Sire, por Deu et por vostre ame, 
Voir me dites, fet li la dame, 
Por coi vos estes si changiez. 
Vos ne bevez ne ne mangiez 
Ne ne vos voi joer ne rire. 
Seüremant me poez dire 
Vostre panser et vostre enui. 
- Ha ! dame, se je dolanz sui, 
Por Deu, ne vos an merveilliez. 
Voir que trop sui desconseilliez 
Qant je ne porrai estre la 
Ou toz li biens del mont sera, 
A l'ahatine ou toz asanble 
Li pueples, ensi con moi sanble. 
Et neporquant, s'il vos pleisoit 
Et Dex tant franche vos feisoit 
Que vos aler m'i leissessiez, 
Tot certeinnemant seüssiez 
Que vers vos si me contanroie 
Qu'an vostre prison revandroie. 
- Certes, fet ele, jel feïsse 
Mout volantiers se n'i veïsse 
Ma destrucion et ma mort. 
Mes je criem mon seignor si fort, 
Meleagant le deputaire, 
Que je ne l'oseroie faire, 
Qu'il destruiroit mon seignor tot. 
N'est mervoille se jel redot, 
Qu'il est si fel con vos savez. 
- Dame, se vos peor avez 
Que je, tantost aprés l'estor, 
An vostre prison ne retor, 
.I. seiremant vos an ferai 
Dom ja ne me parjurerai, 
Que ja n'iert riens qui me detaingne 
Qu'an vostre prison ne revaigne 
Maintenant aprés le tornoi. 
- Par foi, fet ele, et je l'otroi 
Par .i. covant. - Dame, par quel ? » 
Ele respont : « Sire, par tel 
Que le retor me jureroiz 
Et avoec m'aseüreroiz 
De vostre amor, que je l'avrai. 
- Dame, tote celi que j'ai 
Vos doing je voir au revenir. 
- Or m'an puis a neant tenir, 
Fet la dame tot an riant ; 
Autrui, par le mien esciant, 
Avez bailliee et comandee 
L'amor que vos ai demandee. 
Et neporcant sanz nul desdaing, 
Tant con g'en puis avoir, s'an praing. 
A ce que je puis m'an tandrai 
Et le sairemant an prandrai 
Que vers moi si vos contendroiz 
Que an ma prison revandroiz. » 
Lanceloz tot a sa devise 
Le sairemant sor Sainte Eglise 
Li fet, qu'il revandra sanz faille. 
Et la dame tantost li baille 
Les armes son seignor vermoilles 
Et le cheval qui a mervoilles 
Estoit biax et forz et hardiz. 
Cil monte, si s'an est partiz, 
Armez d'unes armes mout beles, 
Trestotes fresches et noveles ; 
S'a tant erré qu'a Noauz vint. 
De cele partie se tint 
Et prist fors de la vile ostel. 
Einz si prodom n'ot mes itel, 
Car mout estoit petiz et bas, 
Mes herbergier ne voloit pas 
An leu ou il fust coneüz. 
Chevaliers boens et esleüz 
Ot mout el chastel amassez, 
Mes plus en ot defors assez, 
Que por la reïne en i ot 
Tant venu que li quinz n'i pot 
Ostel avoir dedanz recet, 
Que por .i. seul en i ot set 
Don ja .i. tot seul n'i eüst 
Se por la reïne ne fust. 
Bien .v. liues tot anviron 
Se furent logié li baron 
Es trez, es loges et es tantes. 
Dames et dameiseles gentes 
I rot tant que mervoille fu. 
Lanceloz ot mis son escu 
A l'uis de son ostel defors, 
Et il por aeisier son cors 
Fu desarmez et se gisoit 
En .i. lit qu'il mout po prisoit, 
Qu'estroiz ert et la coute tanve, 
Coverte d'un gros drap de chanve. 
Lanceloz trestoz desarmez 
S'estoit sor ce lit acostez. 
La ou il jut si povremant, 
Atant ez vos .i. garnemant, 
.I. hyraut d'armes, an chemise, 
Qui an la taverne avoit mise 
Sa cote avoec sa chauceüre, 
Et vint nuz piez grant aleüre, 
Desafublez contre le vant. 
L'escu trova a l'uis devant, 
Si l'esgarda, mes ne pot estre 
Qu'il coneüst lui ne son mestre, 
Ne set qui porter le devoit. 
L'uis de la meison overt voit, 
S'antre anz et vit gesir el lit 
Lancelot, et puis qu'il le vit 
Le conut, et si s'an seigna. 
Et Lanceloz le regarda 
Et desfandi qu'il ne parlast 
De lui an leu ou il alast, 
Que, s'il disoit qu'il le seüst, 
Mialz li vandroit que il s'eüst 
Les ialz treiz ou le col brisié. 
« Sire, je vos ai mout prisié, 
Fet li hyrauz, et toz jorz pris, 
Ne ja tant con je soie vis 
Ne ferai rien por nul avoir 
Don mal gré me doiez savoir. » 
Tantost de la meison s'an saut, 
Si s'an vet, criant mout an haut : 
« Or est venuz qui l'aunera ! 
Or est venuz qui l'aunera ! » 
Ice crioit par tot li garz, 
Et genz saillent de totes parz, 
Se li demandent que il crie. 
Cil n'est tant hardiz que le die, 
Einz s'an va criant ce meïsmes, 
Et sachiez que dit fu lors primes 
« Or est venuz qui l'aunera ! » 
Nostre mestre an fu li hyra 
Qui a dire le nos aprist, 
Car il premieremant le dist. 
La sont assanblees les rotes, 
La reïne et les dames totes 
Et chevalier et autres genz, 
Car mout i avoit des sergenz 
De totes parz, destre et senestre. 
La ou li tornoiz devoit estre 
Ot unes granz loges de fust, 
Por ce que la reïne i fust 
Et les dames et les puceles ; 
Einz nus ne vit loges si beles 
Ne si longues ne si bien faites. 
La si se sont l'andemain traites 
Trestotes aprés la reïne, 
Que veoir voldront l'ahatine 
Et qui mialz le fera ou pis. 
Chevalier vienent dis et dis, 
Et vint et vint, et trante et trante, 
Ça .iiii. .xx. et ça nonante, 
Ça cent, ça plus et ça .ii. tanz ; 
Si est l'asanblee si granz 
Devant les loges et antor 
Que il ancomancent l'estor. 
Armé et desarmé asanblent, 
Les lances .i. grant bois resanblent, 
Que tant en i font aporter 
Cil qui s'an vuelent deporter 
Qu'il n'i paroit se lances non 
Et banieres et confanon. 
Li josteor au joster muevent, 
Qui conpaignons asez i truevent 
Qui por joster venu estoient, 
Et li autre se raprestoient 
De faire autres chevaleries. 
Si sont plainnes les praeries 
Et les arees et li sonbre, 
Que l'an n'en puet esmer le nonbre 
Des chevaliers, tant en i ot. 
Mes n'i ot point de Lancelot 
A cele premiere asanblee ; 
Mes quant il vint parmi la pree, 
Et li hirauz le voit venir, 
De crier ne se pot tenir : 
« Veez celui qui l'aunera ! 
Veez celui qui l'aunera ! » 
Et l'an demande : « Qui est il ? » 
Ne lor an vialt rien dire cil. 
Qant Lanceloz an l'estor vint, 
Il seus valoit des meillors vint, 
Sel comance si bien a feire 
Que nus ne puet ses ialz retreire 
De lui esgarder, ou qu'il soit. 
Devers Pomelesglai estoit 
Uns chevaliers preuz et vaillanz, 
Et ses chevax estoit saillanz 
Et corranz plus que cers de lande : 
Cil estoit filz le roi d'Irlande 
Qui mout bien et bel le feisoit ; 
Mes quatre tanz a toz pleisoit 
Li chevaliers qu'il ne conoissent. 
Trestuit de demander s'angoissent : 
« Qui est cil qui si bien le fet ? » 
Et la reïne a consoil tret 
Une pucele cointe et sage 
Et dit : « Dameisele, .i. message 
Vos estuet feire, et tost le feites 
A paroles briemant retreites. 
Jus de ces loges avalez, 
A ce chevalier m'an alez 
Qui porte cel escu vermoil 
Et si li dites a consoil 
Que au noauz, que je li mant. » 
Cele mout tost et saigemant 
Fet ce que la reïne vialt. 
Aprés le chevalier s'aquialt 
Tant que mout pres de lui s'est jointe, 
Si li dist come sage et cointe 
Qu'il ne l'ot veisins ne veisine : 
« Sire, ma dame la reïne 
Par moi vos mande, et jel vos di, 
Que au noauz. » Qant cil l'oï, 
Si li dist que mout volantiers, 
Come cil qui est suens antiers. 
Et lors contre .i. chevalier muet 
Tant con chevax porter le puet, 
Et faut quant il le dut ferir 
N'onques puis jusqu'a l'anserir 
Ne fist s'au pis non que il pot 
Por ce qu'a la reïne plot. 
Et li autres qui le requiert 
N'a pas failli, einçois le fiert 
Grant cop, roidemant s'i apuie, 
Et cil se met lors a la fuie, 
Ne puis cel jor vers chevalier 
Ne torna le col del destrier. 
Por a morir rien ne feïst 
Se sa grant honte n'i veïst 
Et son leit et sa desenor, 
Et fet sanblant qu'il ait peor 
De toz ces qui vienent et vont. 
Et li chevalier de lui font 
Lor risees et lor gabois, 
Qui mout le prisoient ainçois. 
Et li hirauz qui soloit dire : 
« Cil les vaintra trestoz a tire ! » 
Est mout maz et mout desconfiz, 
Qu'il ot les gas et les afiz 
De ces qui dïent : « Or te tes, 
Amis, cist ne l'aunera mes. 
Tant a auné c'or est brisiee 
S'aune que tant nos as prisiee. » 
Li plusor dïent : « Ce que doit ? 
Il estoit si preuz or endroit, 
Et or est si coarde chose 
Que chevalier atandre n'ose. 
Espoir por ce si bien le fist 
Que mes d'armes ne s'antremist, 
Se fu si forz a son venir 
Qu'a lui ne se pooit tenir 
Nus chevaliers, tant fust senez, 
Qu'il feroit come forsenez. 
Or a tant des armes apris 
Que ja mes tant com il soit vis 
N'avra talant d'armes porter. 
Ses cuers nes puet plus andurer, 
Qu'el monde n'a rien si mespoise. » 
A la reïne pas n'an poise, 
Einz an est liee et mout li plest, 
Qu'ele set bien, et si s'an test, 
Que ce est Lanceloz por voir. 
Ensi tote jorjusqu'au soir 
Se fist cil tenir por coart, 
Mes li bas vespres les depart ; 
Au departir i ot grant plet 
De ces qui mialz l'avoient fet. 
Li filz le roi d'Irlande pansse 
Sanz contredit et sanz desfansse 
Qu'il ait tot le los et le pris, 
Mes laidemant i a mespris, 
Qu'asez i ot de ses parauz. 
Neïs li chevaliers vermauz 
Plot as dames et as puceles, 
Aus plus gentes et aus plus beles, 
Tant qu'eles n'orent a nelui 
Le jor bahé tant com a lui, 
Que bien orent veü comant 
Il l'avoit fet premieremant, 
Com il estoit preuz et hardiz, 
Puis restoit si acoardiz 
Qu'il n'osoit chevalier atandre, 
Einz le poïst abatre et prandre 
Toz li pires se il volsist. 
Mes a totes et a toz sist 
Que l'andemain tuit revandront 
A l'ahatine et si prandront 
Ces cui le jor seroit l'enors 
Les dameiseles a seignors ; 
Ensi le dïent et atornent, 
Atant vers les ostex s'an tornent. 
Et quant il vindrent as ostex, 
An plusors leus en ot de tex 
Qui ancomancierent a dire : 
« Ou est des chevaliers li pire, 
Et li neanz et li despiz ? 
Ou est alez ? Ou est tapiz ? 
Ou est alez ? Ou le querrons ? 
Espoir ja mes ne le verrons, 
Que Malvestiez l'en a chacié 
Dom il a tel fes anbracié 
Qu'el monde n'a rien si malveise, 
N'il n'a pas tort, car plus a eise 
Est uns malvés .c. .m. tanz 
Que n'est uns preuz, uns conbatanz. 
Malvestiez est mout aeisiee, 
Por ce l'a il an pes beisiee, 
S'a pris de li quanque il a. 
Onques voir tant ne s'avilla 
Proesce qu'an lui se meïst 
Ne que pres de lui s'aseïst, 
Mes an lui s'est tote reposte 
Malvestiez, s'a trové tel oste 
Qui tant l'ainme et qui tant la sert 
Que por s'enor la soe pert. » 
Ensi tote nuit se degenglent 
Cil qui de mal dire s'estrenglent. 
Mes tex dit sovant mal d'autrui 
Qui est mout pires de celui 
Que il blasme et que il despit. 
Chascuns ce que lui plest an dit. 
Et quant ce vint a l'anjornee 
Refu la genz tote atornee, 
Si s'an vindrent a l'anhatine. 
Es loges refu la reïne 
Et les dames et les puceles, 
Si ot chevaliers avoec eles 
Assez, qui armes ne porterent, 
Qui prison ou croisié se erent, 
Et cil lor armes lor devisent 
Des chevaliers que il plus prisent. 
Antr'ax dïent : « Veez vos or 
Celui a cele bande d'or 
Parmi cel escu de bernic ? 
C'est Governauz de Roberdic. 
Et veez vos celui aprés, 
Qui an son escu pres a pres 
A mise une aigle et un dragon ? 
C'est li filz le roi d'Arragon 
Qui venuz est an ceste terre 
Por pris et por enor conquerre. 
Et veez vos celui dejoste 
Qui si bien point et si bien joste 
A cel escu vert d'une part, 
S'a sor le vert point .i. liepart 
Et d'azur est l'autre mitiez ? 
C'est Ignaurés li covoitiez, 
Li amoreus et li pleisanz. 
Et cil qui porte les feisanz 
An son escu poinz bec a bec ? 
C'est Coguillanz de Mautirec. 
Et veez vos ces deus delez 
A ces .ii. chevax pomelez 
As escuz d'or as lyons bis ? 
Li uns a non Semiramis 
Et li autres est ses conpainz, 
S'ont d'un sanblant lor escuz tainz. 
Et veez vos celui qui porte 
An son escu pointe une porte, 
Si sanble qu'il s'an isse uns cers ? 
Par foi, ce est li rois Yders. » 
Ensi devisent des les loges : 
« Cil escuz fu fez a Lymoges, 
Si l'an aporta Piladés 
Qui an estor vialt estre adés 
Et mout le desirre et golose. 
Cil autres fu fez a Tolose 
Et li lorains et li peitrax, 
Si l'en aporta Keusd'Estrax. 
Cil vint de Lyon sor le Rosne : 
N'a nul si boen desoz le trosne, 
Si fu par une grant desserte 
Donez Taulas de la Deserte 
Qui bel le porte et bien s'an cuevre. 
Et cil autres si est de l'uevre 
D'Engleterre et fu fez a Londres, 
Ou vos veez ces .ii. arondres 
Qui sanblent que voler s'an doivent, 
Mes ne se muevent, ainz reçoivent 
Mainz cos des aciers poitevins, 
Sel porte Thoas li Meschins. » 
Ensi devisent et deboissent 
Les armes de ces qu'il conoissent, 
Mes de celui mie n'i voient 
Qu'an tel despit eü avoient, 
Si cuident qu'il s'an soit anblez 
Qant a l'estor n'est assanblez. 
Qant la reïne point n'an voit, 
Talanz li prist qu'ele l'anvoit 
Les rans cerchier tant qu'an le truisse. 
Ne set cui envoier i puisse 
Qui mialz le quiere de celi 
Qui hier i ala de par li. 
Tot maintenant a li l'apele, 
Si li dit : « Alez, dameisele, 
Monter sor vostre palefroi. 
Au chevalier d'ier vos envoi, 
Sel querez tant que vos l'aiez, 
Por rien ne vos an delaiez, 
Et tant si li redites or 
Qu'au noauz le reface ancor. 
Et quant vos l'en avroiz semons 
S'antandez bien a son respons. » 
Cele de rien ne s'en retarde, 
Qui bien s'estoit donee garde 
Le soir quel part il torneroit, 
Por ce que sanz dote savoit 
Qu'ele i reseroit anvoiee. 
Parmi les rans s'est avoiee 
Tant qu'ele vit le chevalier, 
Si li vet tantost conseillier 
Que ancor au noauz le face 
S'avoir vialt l'amor et la grace 
La reïne, qu'ele li mande. 
Et cil, des qu'ele le comande, 
Li respont : « La soe merci ! » 
Tantost cele se departi ; 
Et lors comancent a huier 
Vaslet, sergent et escuier 
Et dïent tuit : « Veez mervoilles, 
De celui as armes vermoilles. 
Revenuz est, mes que fet il ? 
Ja n'a el monde rien tant vil, 
Si despite ne si faillie. 
Si l'a malvestiez an baillie 
Qu'il ne puet rien contre li faire. » 
Et la pucele s'an repaire, 
S'est a la reïne venue, 
Qui mout l'a corte et pres tenue 
Tant que la responsse ot oïe, 
Dom ele s'est mout esjoïe 
Por ce c'or set ele sanz dote 
Que ce est cil cui ele est tote 
Et il toz suens sanz nule faille. 
A la puceledit qu'ele aille 
Mout tost arriere et si li die 
Que ele li comande et prie 
Que au mialz face qu'il porra. 
Et cele dit qu'ele i ira 
Tot maintenant sanz respit querre. 
Des loges est venue a terre 
La ou ses garçons l'atandoit, 
Qui son palefroi li gardoit, 
Et ele monte, si s'an va 
Tant que le chevalier trova, 
Si li ala maintenant dire : 
« Or vos mande ma dame, sire, 
Que tot le mialz que vos porroiz. » 
Et il respont : « Or li diroiz 
Qu'il n'est riens nule qui me griet 
A feire des que il li siet, 
Que quanque li plest m'atalante. » 
Lors ne fu mie cele lante 
De son message reporter, 
Que mout an cuide deporter 
La reïne et esleescier. 
Quanqu'ele se pot adrecier, 
S'est vers les loges adreciee, 
Et la reïne s'est dreciee, 
Se li est a l'ancontre alee, 
Mes n'est mie jus avalee, 
Einz l'atant au chief del degré. 
Et cele vient qui mout a gré 
Li sot son message conter, 
Les degrez comance a monter 
Et quant ele est venue a li, 
Si li dist : « Dame, onques ne vi 
Nul chevalier tant deboneire, 
Qu'il vialt si oltreemant feire 
Trestot quanque vos li mandez, 
Que, se le voir m'an demandez, 
Autel chiere tot par igal 
Fet il del bien come del mal. 
- Par foi, fet ele, bien puet estre. » 
Lors s'an retorne a la fenestre 
Por les chevaliers esgarder. 
Et Lanceloz sanz plus tarder 
L'escu par les enarmes prant, 
Que volentez l'art et esprant 
De mostrer tote sa proesce. 
Le col de son destrier adresce 
Et lesse corre antre .ii. rans. 
Tuit seront esbahipar tans 
Li deceü, li amusé, 
Qui an lui gaber ont usé 
Piece del jor et de la nuit, 
Mout s'an sont grant piece deduit 
Et deporté et solacié. 
Par les enarmes anbracié 
Tint son escu li filz le roi 
D'Irlande, et point a grant desroi 
De l'autre part ancontre lui, 
Si s'antrefierent anbedui 
Si que li filz le roi d'Irlande 
De la joste plus ne demande, 
Que sa lance fraint et estrosse, 
Car ne feri mie sor mosse, 
Mes sor ais mout dures et seches. 
Lanceloz une de ses teches 
Li a aprise a cele joste, 
Que l'escu au braz li ajoste 
Et le braz au costé li serre, 
Sel porte del cheval a terre. 
Et tantost chevalier descochent, 
D'anbedeus parz poingnent et brochent, 
Li unpor l'autre desconbrer 
Et li autrepor l'enconbrer. 
Li un lor seignors eidier cuident, 
Et des plusors les seles vuident 
An la meslee et an l'estor. 
Mes onques an trestot le jor 
Gauvains d'armes ne se mesla 
Qui ert avoec les autres la, 
Qu'a esgarder tant li pleisoit 
Les proesces que cil feisoit 
As armes de sinople taintes 
Qu'estre li sanbloient estaintes 
Celes que li autre feisoient, 
Envers les soes ne paroient. 
Et li hyrauz se resbaudist 
Tant qu'oiant toz cria et dist : 
« Or est venuz qui l'aunera ! 
Huimés verroiz que il fera ; 
Huimés aparra sa proesce. » 
Et lors li chevaliers s'adresce 
Son cheval et fet une pointe 
Ancontre .i. chevalier mout cointe, 
Et fiert si qu'il le porte jus 
Loing del cheval .c. piez ou plus. 
Si bien a faire le comance 
Et de l'espee et de la lance 
Que il n'est hom qui armes port
Qu'a lui veoir ne se deport. 
Nes maint de ces qui armes portent 
S'i redelitent et deportent, 
Que granz deporz est de veoir 
Con fet trabuchier et cheoir 
Chevax et chevaliers ansanble. 
Gaires a chevalier n'asanble 
Qu'an sele de cheval remaingne, 
Et les chevax que il gaaigne 
Done a toz ces qui les voloient. 
Et cil chevalier le sivoient,
Dïent : « Honi somes et mort. 
Mout avomes eü grant tort 
De lui despire et avillier. 
Certes il valt bien .i. millier 
De tex a en cest champ assez, 
Que il a vaincuz et passez 
Trestoz les chevaliers del monde, 
Qu'il n'i a .i. qu'a lui s'aponde. » 
Et les dameiseles disoient, 
Qui a mervoilles l'esgardoient, 
Que cil les tolt a marier, 
Car tant ne s'osoient fier 
En lor biautez n'an lor richeces 
N'an lor pooirs n'an lor hauteces, 
Que por biauté ne por avoir 
Deignast nule d'eles avoir 
Cil chevaliers, que trop est prouz. 
Et neporquant se font tex vouz 
Les plusors d'eles qu'eles dïent 
Que s'an cestui ne se marïent 
Ne seront ouan mariees 
N'a mari n'a seignor donees. 
Et la reïne, qui antant 
Ce dom eles se vont vantant, 
A soi meïsme an rit et gabe, 
Bien set que por tot l'or d'Arrabe, 
Qui trestot devant li metroit, 
La meillor d'eles ne prandroit, 
La plus bele ne la plus gente, 
Cil qui a totes atalante. 
Et lor volentez est comune 
Si qu'avoir le voldroit chascune, 
Et l'une est de l'autre jalouse 
Si con s'ele fust ja s'espouse, 
Por ce que si adroit le voient, 
Qu'eles ne pansent ne ne croient 
Que nus d'armes, tant lor pleisoit, 
Poïst ce feire qu'il feisoit. 
Si bien le fist qu'au departir 
D'andeus parz distrent sanz mantir 
Que n'i avoit eü paroil 
Cil qui porte l'escu vermoil. 
Trestuit le distrent et voirs fu. 
Mes au departir, son escu 
Leissa an la presse cheoir, 
La ou greignor la pot veoir, 
Et sa lance et sa coverture, 
Puis si s'an va grant aleüre. 
Si s'an ala si en anblee 
Que nus de tote l'asanblee 
Qui la fust, garde ne s'an prist. 
Et cil a la voie se mist, 
Si s'an ala mout tost et droit 
Cele part don venuz estoit 
Por aquiter son sairemant. 
Au partir del tornoiemant 
Le quierent et demandent tuit ; 
N'an truevent point, car il s'an fuit, 
Qu'il n'a cure qu'an le conoisse. 
Grant duel en ontet grant angoisse 
Li chevalier, qui an feïssent 
Grant joie se il le tenissent. 
Et se aus chevaliers pesa 
Qant il ensi lessiez les a, 
Les dameiseles, quant le sorent, 
Asez plus grant pesance en orent, 
Et dïent que par saint Johan 
Ne se marieront ouan : 
Qant celui n'ont qu'eles voloient, 
Toz les autres quites clamoient. 
L'anhatine ensi departi 
C'onques nule n'an prist mari. 
Et Lanceloz pas ne sejorne, 
Mes tost an sa prison retorne. 
Et li seneschax vint ençois 
De Lancelot .ii. jorz ou trois, 
Si demanda ou il estoit. 
Et la dame qui li avoit 
Ses armes vermoilles bailliees, 
Bien et beles apareillies, 
Et son hernois et son cheval, 
Le voir an dist au seneschal, 
Comant ele l'ot anvoié 
La ou en avoit tornoié, 
A l'ahatine de Noauz. 
« Dame, voir, fet li seneschauz, 
Ne poïssiez faire noaus ; 
Mout m'an vanra, ce cuit, granz maus, 
Que messire Meleaganz 
Me fera pis que li jaianz 
Se j'avoie esté perilliez. 
Morz an serai et essilliez 
Maintenant que il le savra, 
Que ja de moi pitié n'avra. 
- Biax sire, or ne vos esmaiez, 
Fet la dame, mie n'aiez 
Tel peor, qu'il ne vos estuet. 
Riens nule retenir nel puet, 
Que il le me jura sor sainz 
Qu'il vanroit ja ne porroit ainz. » 
Li seneschaus maintenant monte, 
A son seignor vint, se li conte 
Tote la chose et l'avanture, 
Mes ice mout le raseüre 
Que il li dit confaitemant 
Sa fame an prist le sairemant 
Qu'il revandroit an la prison. 
« Il n'an fera ja mesprison, 
Fet Meleaganz, bien le sai, 
Et neporquant grant duel en ai 
De ce que vostre fame a fait, 
Je nel volsisse por nul plait 
Qu'il eüst esté an l'estor. 
Mes or vos metez au retor 
Et gardez, quant il iert venuz, 
Qu'il soit an tel prison tenuz 
Qu'il n'isse de la prison fors 
Ne n'ait nul pooir de son cors, 
Et maintenant le me mandez. 
- Fet iert si con vos comandez » 
Fet li seneschax. Si s'an va 
Et Lancelot venu trova 
Qui prison tenoit an sa cort. 
Uns messages arriere cort, 
Que li seneschax en anvoie 
A Meleagant droite voie, 
Si li a dit de Lancelot 
Qu'il est venuz. Et quant il l'ot, 
Si prist maçons et charpantiers 
Qui, a enviz ou volantiers, 
Firent ce qu'il lor comanda ; 
Les meillors del païs manda, 
Si lor a dit qu'il li feïssent 
Une tor, et poinne i meïssent 
Ençois qu'ele fust tote feite. 
Sor la mer fula pierre treite, 
Que pres de Gorre iqui delez 
An cort uns braz et granz et lez ; 
Enmi le braz une isle avoit 
Que Meliaganz bien savoit. 
La comanda la pierre a traire 
Et le merrien por la tor faire. 
An moins de cinquante et .vii. jorz 
Fu tote parfeite la torz, 
Forz et espesse et longue et lee. 
Qant ele fu ensi fondee, 
Lancelot amener i fist 
Et an la tor ensi le mist, 
Puis comanda les huis barrer 
Et fist toz les maçons jurer 
Que ja par aus de cele tor 
Ne sera parole a nul jor. 
Ensi volt qu'ele fust celee, 
Ne n'i remest huis ne antree 
Fors c'une petite fenestre. 
Leanz covint Lancelot estre, 
Si li donoit l'an a mangier, 
Mout povremant et a dongier 
Par cele fenestre petite 
A ore devisee et dite, 
Si con l'ot dit et comandé 
Li fel plains de desleauté. 
Or a tot fet quanque il vialt 
Meleaganz, aprés s'aquialt 
Droit a la cort le roi Artu. 
Estes le vos ja la venu, 
Et quant il vint devant le roi, 
Mout plains d'orguel et de desroi 
A comanciee sa reison : 
« Rois, devant toi an ta meison 
Ai une bataille arramie ; 
Mes de Lancelot n'i voi mie, 
Qui l'a enprise ancontre moi. 
Et neporquant, si con je doi, 
Ma bataille oiant toz presant 
Ces que ceanz voi an presant. 
Et s'il est ceanz, avant veingne 
Et soit tex que covant me teigne 
An vostre cort d'ui en un an. 
Ne sai s'onques le vos dist l'an 
An quel meniere et an quel guise 
Ceste bataille fu anprise, 
Mes je voi chevaliers ceanz 
Qui furent a noz covenanz, 
Et bien dire le vos savroient 
Se voir reconuistre an voloient. 
Mes se il le me vialt noier, 
Ja n'i loierai soldoier, 
Einz le mosterrai vers son cors. » 
La reïne, qui seoit lors 
Delez le roi, a soi le tire 
Et si li encomance a dire : 
« Sire, savez vos qui est cist ? 
C'est Meliaganz qui me prist 
El conduit Kex le seneschal, 
Assez li fist et honte et mal. » 
Et li rois li a respondu : 
« Dame, je l'ai bien antendu, 
Je sai mout bien que ce est cil 
Qui tenoit ma gent an essil. » 
La reïne plus n'an parole ; 
Li rois atorne sa parole 
Vers Meleagant, si li dit : 
« Amis, fet il, se Dex m'aït, 
De Lancelot nos ne savons 
Noveles, don grant duel avons. 
- Sire rois, fet Meleaganz, 
Lanceloz me dist que ceanz 
Le troveroie je sanz faille, 
Ne je ne doi ceste bataille 
Semondre s'an vostre cort non. 
Je vuel que trestuit cist baron 
Qui ci sont m'an portent tesmoing 
Que d'ui en .i. an l'en semoing 
Par les covanz que nos feïsmes 
La ou la bataille anpreïsmes. » 
A cest mot an estant se lieve 
Messire Gauvains, cui mout grieve 
De la parole que il ot, 
Et dit : « Sire, de Lancelot 
N'a point an tote ceste terre ; 
Mes nos l'anvoieromes querre, 
Se Deu plest, sel trovera l'an, 
Ençois que veigne au chief de l'an, 
S'il n'est morz ou anprisonez. 
Et s'il ne vient, si me donez 
La bataille, je la ferai ; 
Por Lancelot m'an armerai 
Au jor, se il ne vient ençois. 
- Haï ! Por Deu, biax sire rois, 
Fet Meliaganz, donez li : 
Il la vialt et je vos an pri, 
Qu'el monde chevalier ne sai 
A cui si volentiers m'essai 
Fors que Lancelot seulemant. 
Mais sachiez bien certainnemant, 
S'a l'un d'aus .ii. ne me conbat, 
Nul eschange ne nul rabat 
Fors que l'un d'aus .ii. n'an prandroie. » 
Et li rois dit que il l'otroie 
Se Lanceloz ne vient dedanz. 
Atant s'an part Meleaganz 
Et de la cort le roi s'an va ; 
Ne fina tant que il trova 
Le roi Bademagu son pere. 
Devant lui, por ce que il pere 
Qu'il est preuz et de grant afeire, 
Comança .i. sanblant a feire 
Et une chiere merveilleuse. 
Ce jor tenoit cort mout joieuse 
Li rois a Bade sa cité. 
Jorz fu de sa natevité, 
Por ce la tint grant et pleniere ; 
Si ot gent de mainte meniere 
Avoec lui venu plus qu'assez. 
Toz fu li palés antassez 
De chevaliers et de puceles ; 
Mes une en i ot avoec eles 
Don bien vos dirai ça avant
- Cele estoit suer Meleagant - 
Mon pansser et m'antencion, 
Mes n'an vuel feire mancion, 
Car n'afiert pas a ma matire 
Que ci androit an doie dire, 
Ne je ne la vuel boceier 
Ne corronpre ne forceier, 
Mes mener boen chemin et droit. 
Et si vos dirai or androit, 
Ou Meleaganz est venuz, 
Qui, oiant toz, gros et menuz, 
Dist a son pere mout en haut : 
« Pere, fet il, se Dex vos saut, 
Se vos plest, or me dites voir 
Se cil ne doit grant joie avoir 
Et se mout n'est de grant vertu 
Qui a la cort le roi Artu 
Par ses armes se fet doter. » 
Li peres, sanz plus escoter, 
A sa demande li respont : 
« Filz, fet il, tuit cil qui boen sont 
Doivent enorer et servir 
Celui qui ce puet desservir, 
Et maintenir sa conpaignie. » 
Lors le blandist et si li prie 
Et dit c'or ne soit mes teü 
Por coi a ce amanteü, 
Qu'il quiert, qu'il vialt et dom il vient. 
« Sire, ne sai s'il vos sovient, 
Ce dit ses filz Meleaganz, 
Des esgarz et des covenanz 
Qui dit furent et recordé 
Qant par vos fumes acordé 
Et moi et Lancelot ansanble. 
Bien vos an manbre, ce me sanble, 
Que devant plusors nos dist l'an 
Que nos fussiens au chief de l'an 
An la cort Artus prest andui. 
G'i alai quant aler i dui, 
Apareilliez et aprestez 
De ce por coi g'i ere alez. 
Tot ce que je dui faire fis, 
Lancelot demandai et quis 
Contre cui je devoie ovrer, 
Mes nel poi veoir ne trover, 
Foïz s'an est et destornez. 
Or si m'an sui par tel tornez 
Que Gauvains m'a sa foi plevie 
Que se Lanceloz n'est an vie 
Et se dedanz le terme mis 
Ne vient, bien m'a dit et promis 
Que ja respiz pris n'an sera, 
Mes il meïsmes la fera 
Ancontre moi por Lancelot. 
Artus n'a chevalier qu'an lot 
Tant con cestui, c'est bien seü, 
Mes ainz que florissent seü 
Verrai ge, s'au ferir venons, 
S'au fet s'acorde li renons, 
Et mon vuel seroit or androit ! 
- Filz, fet li peres, or en droit 
Te fez ici tenir por sot. 
Or set tex qui devant nel sot 
Par toi meïsmes ta folie. 
Voirs est que boens cuers s'umilie, 
Mes li fos et li descuidiez 
N'iert ja de folie vuidiez. 
Filz, por toi le di, que tes teches 
Par sont si dures et si seches 
Qu'il n'i a dolçor n'amitié, 
Li tuens cuers est trop sanz pitié, 
Trop es de la folie espris. 
C'est ce por coi ge te mespris ; 
C'est ce qui mout t'abeissera. 
Se tu es preuz, assez sera 
Qui le bien an tesmoingnera 
A l'orequi besoingnera ; 
N'estuet pas prodome loer 
Son cuer por son fet aloer, 
Que li fez meïsmes se loe ; 
Neïs la monte d'une aloe 
Ne t'aïde a monter an pris 
Tes los, mes assez mains t'en pris. 
Filz, je te chasti ; mes cui chaut ? 
Quanqu'an dit a fol petit vaut, 
Que cil ne se fet fors debatre, 
Qui de fol vialt folie abatre, 
Et biens qu'an anseigne et descuevre 
Ne valt rien s'an nel met a oevre, 
Einz est lués alez et perduz. » 
Lors fu duremant esperduz 
Meleaganz et forssené ; 
Onques home de mere né, 
Ce vos puis je bien por voir dire, 
Ne veïstes ausi plain d'ire 
Com il estoit, et par corroz 
Fu ilueques li festuz roz, 
Car de rien nule ne blandist 
Son pere, mes itant li dist : 
« Est ce songes, ou vos resvez, 
Qui dites que je sui desvez 
Por ce se je vos cont mon estre ? 
Com a mon seignor cuidoie estre 
A vos venuz, com a mon pere, 
Mes ne sanble pas qu'il apere, 
Car plus vilmant me leidoiez, 
Ce m'est avis, que ne doiez, 
Ne reison dire ne savez 
Por coi ancomancié l'avez. 
- Si faz assez. - Et vos de quoi ? 
- Que nule rien an toi ne voi 
Fors seulemant forssan et rage. 
Je conuis mout bien ton corage 
Qui ancor grant mal te fera. 
Et dahait qui ja cuidera 
Que Lanceloz, li bien apris, 
Qui de toz fors de toi a pris, 
S'an soit por ta crieme foïz, 
Mes espoir qu'il est anfoïz 
Ou an tel prison anserrez 
Don li huis est si fort serrez 
Qu'il n'an puet issir sanz congié. 
Certes c'est la chose dont gié 
Seroie duremant iriez 
S'il estoit morz ou anpiriez. 
Certes trop i avroit grant perte 
Se criature si aperte, 
Si bele, si preuz, si serie 
Estoit si a par tans perie ; 
Mes c'est mançonge, se Deu plest. » 
Atant Bademaguz se test ; 
Mes quanqu'il ot dit et conté 
Ot antendu et escouté 
Une soe fille pucele, 
Et sachiez bien que ce fu cele 
C'orainz amantui an mon conte, 
Qui n'est pas liee quant an conte 
Tex noveles de Lancelot. 
Bien aparçoit qu'an le celot, 
Qant an n'an set ne vant ne voie. 
« Ja Dex, fet ele, ne me voie 
Qant je ja mes reposerai 
Jusque tant que je an savrai 
Novele certainne et veraie. » 
Maintenant sanz nule delaie, 
Sanz noise feire et sanz murmure, 
S'an cort monter sor une mure 
Mout bele et mout soef portant. 
Mes de ma part vos di ge tant, 
Qu'ele ne set onques quel part 
Torner, quant de la cort se part, 
N'ele nel set n'ele nel rueve, 
Mes el premier chemin qu'el trueve 
S'an antre et va grant aleüre, 
Ne set ou, mes par avanture, 
Sanz chevalier et sanz sergent. 
Mout se haste, mout est an grant 
D'aconsivre ce qu'ele chace ; 
Mout se porquiert, mout se porchace, 
Mes ce n'iert ja mie si tost ! 
N'estuet pas qu'ele se repost 
Ne demort an .i. leu granmant 
S'ele vialt feire avenanmant 
Ce qu'ele a anpanssé a faire, 
C'est Lancelot de prison traire 
S'el le trueve et feire le puisse. 
Mes je cuit qu'ainçois qu'el le truisse 
En avra maint païs cerchié, 
Maint alé et maint reverchié, 
Ainz que nule novele an oie. 
Mes que valdroit se je contoie 
Ne ses gistes ne ses jornees ? 
Mes tantes voies a tornees 
Amont, aval, et sus et jus, 
Que passez fu li mois ou plus, 
C'onques plus aprandre n'an pot 
Ne moins qu'ele devant an sot, 
Et c'est neanz tot an travers. 
.I. jor s'an aloit a travers 
.I. chanp, mout dolante et pansive, 
Et vit bien loing, lez une rive, 
Pres d'un braz de mer, une tor, 
Mes n'avoit, d'une liue antor, 
Meison ne buiron ne repeire. 
Meleaganz l'ot feite feire 
Qui Lancelot mis i avoit, 
Mes cele neant n'an savoit. 
Et si tost com el l'ot veüe, 
S'i a si mise sa veüe 
Qu'aillors ne la torne ne met, 
Et ses cuers tres bien li promet 
Que c'est ce qu'ele a tant chacié, 
Mes ore an est venue a chié, 
Qu'a droite voie l'a menee 
Fortune, qui tant l'a penee. 
La pucele la tor aproche 
Et tant a alé, qu'ele i toche. 
Antor va, oroille et escote, 
Et s'i met s'antencion tote 
Savoir mon se ele i oïst 
Chose dont ele s'esjoïst. 
Aval esgarde et amont bee : 
Si voit la tor et longue et lee, 
Mes mervoille a ce que puet estre 
Qu'ele n'i voit huis ne fenestre 
Fors une petite et estroite. 
An la tor, qui est haute et droite, 
N'avoit eschiele ne degré. 
Por ce croit que c'est fet de gré 
Et que Lanceloz est dedanz, 
Mes ainz qu'ele manjut des danz 
Savra se ce est voirs ou non. 
Lors le vet apeler par non, 
Apeler voloit Lancelot, 
Mes ce la tarde que ele ot, 
Andemantiers que se teisoit, 
Une voiz qui un duel feisoit 
An la tor merveilleuse et fort, 
Qui ne queroit el que la mort. 
La mort covoite et trop se diaut, 
Trop par a mal et morir viaut, 
Sa vie et son cors despisoit 
A la foiee, si disoit 
Foiblemant, a voiz basse et roe : 
« Haï ! Fortune, con ta roe 
M'est ore leidemant tornee ! 
Malemant la m'as bestornee, 
Car g'iere el mont, or sui el val, 
Or avoie bien, or ai mal, 
Or me plores, or me rioies. 
Las, cheitis, por coi le feisoies 
Qant ele si tost t'a lessié ! 
An po d'ore m'a abessié 
Voiremant de si haut si bas. 
Fortune, quant tu me gabas, 
Mout feïs mal ; mes toi que chaut ? 
A neant est comant qu'il aut. 
Ha ! sainte Croiz, Sainz Esperiz, 
Con sui perduz, con sui periz ! 
Ha ! Gauvain, vos qui tant valez, 
Con sui del tot an tot alez,
Qui de bontez n'avez paroil, 
Certes, duremant me mervoil 
Por coi vos ne me secorez ! 
Certes, trop i par demorez, 
Si ne feites pas corteisie ; 
Bien deüst avoir vostre aïe 
Cil cui tant soliez amer. 
Certes deça ne dela mer, 
Ce puis je bien dire sanz faille, 
N'eüst destor ne repostaille 
Ou je ne vos eüsse quis 
A tot le moins .vii. anz ou dis, 
Se je an prison vos seüsse 
Einz que trové ne vos eüsse. 
Mes de coi me vois debatant ? 
Il ne vos an est mie a tant 
Qu'antrer an vuilliez an la poinne. 
Li vilains dit bien voir qu'a poinne 
Puet an mes .i. ami trover ; 
De legier puet an esprover 
Au besoing qui est boens amis. 
Las ! Plus a d'un an qu'an m'a mis 
Ci an ceste tor an prison. 
Gauvain, jel tieng a mesprison, 
Certes quant lessié m'i avez. 
Mes espoir, quant vos nel savez, 
Espoir que je vos blasme a tort. 
Certes voirs est, bien m'an recort, 
Et grant oltrage et grant mal fis 
Qant jel cuidai, car je sui fis 
Que por quanque cuevrent les nues 
Ne fust que n'i fussent venues 
Voz genz et vos por moi fors traire 
De cest mal et de cest contraire 
Se vos de voir le seüssiez ; 
Et feire le redeüssiez 
Par amor, et par conpaignie, 
Qu'autremant nel redi  [...] mie. 
Mes c'est neanz, ce ne puet estre. 
Ha ! De Deu et de saint Cervestre 
Soit maudiz, et Dex le destine, 
Qui a tel honte me define ! 
C'est li pires qui soit an vie, 
Meleaganz, qui par envie 
M'a fet tot le pis que il pot. » 
Atant se coise, atant se tot 
Cil qui a dolor sa vie use. 
Mes lors cele qui aval muse 
Quanqu'il ot dit ot entandu, 
N'a plus longuemant atandu, 
C'or set qu'ele est bien assenee, 
Si l'apele come senee : 
« Lancelot ! » quanqu'el puet et plus, 
« Amis, vos qui estes lessus, 
Parlez a une vostre amie. » 
Mes cil dedanz ne l'oï mie, 
Et cele plus et plus s'esforce, 
Tant que cil qui n'a point de force 
L'antroï, si s'an merveilla 
Que puet estre qui l'apela. 
La voiz entant, apeler s'ot, 
Mes qui l'apele il ne le sot, 
Fantosme cuide que ce soit. 
Tot entor soi garde et porvoit 
Savoir se il verroit nelui, 
Mes ne voit fors la tor et lui. 
« Dex, fet il, qu'est ice que j'oi ? 
J'oi parler et neant ne voi ! 
Par foi, ce est plus que mervoille, 
Si ne dor je pas, ençois voille. 
Espoir, s'il m'avenist an songe, 
Cuidasse que ce fust mançonge, 
Mes je voil et por ce me grieve. » 
Lors a quelque poinne se lieve 
Et va vers le pertuis petit, 
Belemant, petit et petit ; 
Et quant il i fu, si s'acoste 
Sus et jus, de lonc et de coste. 
Qant sa veüe a mise fors, 
Si com il puet esgarde, lors 
Vit celi qui huchié l'avoit ; 
Ne la conut, mes il la voit, 
Mes cele tantost conut lui, 
Si li dit : « Lanceloz, je sui 
Por vos querre de loing venue. 
Or est si la chose avenue, 
Deu merci, c'or vos ai trové. 
Je sui cele qui vos rové 
Qant au Pont de l'Espee alastes 
.I. don, et vos le me donastes 
Mout volantiers quant jel vos quis : 
Ce fu del chevalier conquis 
Le chief, que je vos fis tranchier, 
Que je nes point n'avoie chier. 
Por ce don et por ce servise 
Me sui an ceste poinne mise, 
Por ce vos metrai fors de ci. 
- Pucele, la vostre merci, 
Fet donques li anprisonez ; 
Bien me sera guerredonez 
Li servises que je vos fis 
Se je fors de ceanz sui mis. 
Se fors de ci me poez metre, 
Por voir vos puis dire et prometre 
Que je toz  [...] mes serai vostres, 
Si m'aïst sainz Pos li apostres ! 
Et se je Deu voie an la face, 
Ja mes n'iert jorz que je ne face 
Quanque vos pleira comander. 
Ne me savroiz ja demander 
Chose nule, por que je l'aie, 
Que vos ne l'aiez sanz delaie. 
- Amis, ja de ce ne dotez 
Que bien n'an soiez fors botez. 
Hui seroiz desclos et delivres, 
Je nel leiroie por mil livres 
Que fors n'an soiez ainz le jor. 
Lors vos metrai a grant sejor, 
A grant repos et a grant aise. 
Ja n'avrai chose qui vos plaise, 
Se vos la volez, ne l'aiez. 
Ja de rien ne vos esmaiez, 
Mes ençois me covient porquerre, 
Ou que soit ci an ceste terre, 
Aucun engin, se je le truis, 
C'om puisse croistre cest pertuis 
Tant que vos issir an puissiez. 
- Et Dex doint que vos le truissiez, 
Fet se cil qui bien s'i acorde ; 
Et j'ai ceanz a planté decorde 
Que li sergent bailliee m'ont 
Por traire le mangier amont, 
Pain d'orge dur et eve troble 
Qui le cuer et le cors me troble. » 
Lors la fille Bademagu 
.I. pic fort, quarré et agu, 
Porquiert et tantost si le baille 
Celui qui tant an hurte et maille 
Et tant a feru et boté, 
Neporquant s'il li a grevé, 
Qu'issuz s'an est legieremant. 
Or est a grant alegemant, 
Or a grant joie, ce sachiez, 
Qant il est de prison sachiez, 
Et quant il d'iluec se remue 
Ou tel piece a esté an mue. 
Or est au large et a l'essor, 
Et sachiez bien que por tot l'or 
Qui est espanduz par le mont, 
Qui tot le meïst an .i. mont 
Et tot li donast et ofrist, 
Arrieres estre ne volsist. 
Ez vos desserré Lancelot, 
Qui si ert vains qu'il chancelot 
De vanité et de feblece. 
Cele si soef, que nel blece, 
Le met devant soi sor sa mure, 
Puis si s'an vont grant aleüre. 
Mes la pucele se desvoie 
Tot de gré, por ce qu'an nes voie, 
Et chevalchent celeemant, 
Car s'ele alast apertemant, 
Espoir assez tost lor neüst 
Aucuns que ele coneüst, 
Et ce ne volsist ele pas. 
Por ce eschive les max pas 
Et est venue a un repeire 
Ou sovant sejorne et repeire, 
Por ce que biax estoit et genz. 
Et li repeires et les genz 
Erent an son comant del tot, 
Si estoit planteïs de tot 
Li leus et sains et mout privez. 
La est Lanceloz arivez, 
Et si tost com il fu venuz, 
Qant il fu de sa robe nuz, 
En une haute et bele couche 
La pucele soef le couche, 
Puis le baigne, puis le conroie 
Si tres bien que je n'an porroie 
La mitié deviser ne dire. 
Soef le menoie et atire 
Si com ele feïst son pere ; 
Tot le renovele et repere, 
Tot le remue, tot le change. 
Or n'est  [...] moins biax d'un ange, 
N'est mes roigneus n'esgeünez, 
Mes forz et biax, si s'est levez 
Et la pucele quis li ot 
Robe plus bele qu'ele pot, 
Dom au lever le revesti, 
Et cil lieemant la vesti 
Plus legiers que oisiax qui vole. 
La pucele beise et acole, 
Puis li dist amiablemant : 
« Amie, fet fetil, seulemant 
A Deu et a vos rant merciz 
De ce que sains sui et gariz. 
Par vos sui de prison estors, 
Por ce poez mon cuer, mon cors 
Et mon servise et mon avoir, 
Qant vos pleira, prandre et avoir. 
Tant m'avez fet que vostres sui, 
Mes grant piece a que je ne fui 
A la cort Artus mon seignor, 
Qui m'a portee grant enor, 
Et g'i avroie assez a feire. 
Or, douce amie deboneire, 
Par amors si vos prieroie 
Congié d'aler, et g'i iroie, 
S'il vos pleisoit, mout volantiers. 
- Lancelot, biax dolz amis chiers, 
Fet la pucele, jel vuel bien, 
Que vostre enor et vostre bien 
Vuel je par tot et ci et la. » 
.I. merveilleus cheval qu'ele a, 
Le meillor c'onques veïst nus, 
Li done cele, et cil saut sus, 
Qu'as estriés congié n'an rova, 
Ne sot mot quant sus se trova. 
Lors a Deu qui onques ne mant 
S'antrecomandent boenemant. 
Lanceloz s'est mis a la voie 
Si liez que, se juré l'avoie, 
Ne porroie por nule painne 
Dire la joie qu'il demainne 
De ce qu'ainsi est eschapez 
De la ou il fu antrapez. 
Mes or dit sovant et menu 
Que mar l'a en prison tenu 
Li traïtres, li forsligniez, 
Qui est gabez et angigniez, 
« Et mau gré suen an sui je fors ! » 
Donc jure le cuer et le cors 
Celui qui tot le mont cria, 
Qu'avoir ne richesce n'en a 
Des Babiloine jusqu'a Gant, 
Por qu'il leissast Meleagant 
Eschaper, se il le tenoit 
Et de lui au desus venoit, 
Que trop li a fet leit et honte. 
Mes li afeires a ce monte 
Que par tans en iert a meïsmes, 
Car cil Meleaganz meïsmes 
Qu'il menace et tient ja si cort 
Estoit ce jor venuz a cort 
Sanz ce que nus ne le manda. 
Qant il i fu, si demanda 
Tant monseignor Gauvain qu'il l'ot. 
Puis li requiert de Lancelot 
Li mauvés traïtres provez 
Se puis fu veüz ne trovez, 
Ausi con s'il n'en seüst rien ; 
Nel feisoit il, nel sot pas bien, 
Mes il le cuidoit bien savoir. 
Et Gauvains li a dit por voir 
Qu'il nel vit ne il ne vint puis. 
« Des qu'ainsi est que je vos truis, 
Fet Meleaganz, donc venez 
Et mon covenant me tenez, 
Car plus ne vos en atandrai. » 
Ce fet Gauvains : « Bien vos randrai, 
Se Deu plest ou j'ai ma creance, 
Jusqu'a po vostre covenance. 
Bien me cuit a vos aquiter, 
Mes se vient a plus poinz giter 
Et g'en giet plus que ne façoiz, 
Si m'aïst Dex et sainte Foiz, 
Quanqu'avra el geu tot an tasche 
Prendrai, ja n'en avrai relasche. » 
Et lors Gauvains sanz plus atandre 
Comande gitier et estandre 
Iluec .i. tapiz devant soi. 
Isnelemant font sanz esfroi 
Tot son comant li escuier, 
Mes sanz grondre et sanz enuier 
De ce qu'il rueve s'antremetent. 
Le tapiz prenent, si le metent 
Cele part ou il comanda ; 
Cil saut sus, einz n'i aresta, 
Et de desore armer se rueve 
Aus vaslez que devant soi trueve, 
Qui an cors desfublé estoient. 
.III. en i ot, qui li estoient, 
Ne sai, ou cosin ou neveu, 
Por voir bien anseignié et preu ; 
Cil l'armerent bel et si bien 
Qu'il n'a el monde nule rien 
Dont nus hom reprendre les puisse 
Por nule rien que il i truisse 
En chose qu'il en aient fait. 
Qant l'ont armé, li uns d'ax vait 
Amener .i. destrier d'Espaigne 
Tel qui plus tost cort par chanpaigne, 
Par bois, par tertres et par vax, 
Que ne fist li boens Bucifax. 
El cheval tel con vos oez 
Monta li chevaliers loez, 
Gauvains, li plus bien anseigniez 
Qui onques fust de main seigniez. 
Et ja voloit son escu prandre, 
Qant il vit devant lui descendre 
Lancelot, don ne se gardoit. 
A grant mervoille l'esgardoit 
Por ce que si soudainnemant 
Est venuz, et, se je n'an mant, 
Mervoilles li sont avenues 
Ausins granz con s'il fust des nues 
Devant lui cheüz maintenant ; 
Mes nel va lors riens decevant 
Ne besoinz qu'il poïst avoir, 
Qant il voit que c'est il por voir, 
Qu'a terre ne soit descenduz, 
Lors li vet ses braz estanduz, 
Si l'acole et salue et beise. 
Or a grant joie, or est a eise, 
Qant son conpaignon a trové. 
Et je vos dirai voir prové, 
Si ne m'an mescreez vos pas, 
Que Gauvains tot en es le pas 
Ne volsist pas qu'an l'esleüst 
A roi, por ce qu'il ne l'eüst. 
Va s'an li rois, ja sevent tuit 
Que Lanceloz, cui qu'il enuit, 
Qui tel piece a esté gaitiez, 
Est venuz toz sains et haitiez, 
S'an font grant joie tuit ansanble, 
Et por lui festoier s'asanble 
La corz qui lonc tans l'a bahé. 
N'i a nul tant de grant ahé 
Ou de petit, joie n'an face. 
Joie depiece et si esface 
La dolor qui ençois i ert, 
Li diaus s'an fuit, si i apert 
Joie, qui formant les rapele. 
Et la reïne n'i est ele 
A cele joie qu'an demainne ? 
Oïl voir, tote premerainne. 
Comant ? Dex, ou fust ele donques ? 
Ele n'ot mes si grant joie onques 
Com or a de sa bienvenue, 
Et ele a lui ne fust venue ? 
Si est voir, ele an est si pres 
Qu'a po se tient, mout s'an va pres, 
Que li cors le cuer ne sivoit. 
Ou est donc li cuers ? Il beisoit 
Et conjoïssoit Lancelot. 
Et li cors, por coi se celot ? 
N'estoit bien la joie anterine ? 
A y donc corroz ne haïne ? 
Nenil certes, ne tant ne quant, 
Mes puet cel estre, li auquant, 
Li rois, li autre, qui la sont, 
Qui lor ialz espanduz i ont, 
Aparceüssent tost l'afeire, 
S'ainsi, veant toz, volsist feire 
Tot si con li cuers le volsist. 
Et se reisons ne li tolsist 
Ce fol panser et cele rage, 
Si veïssent tot son corage, 
Lors si fust trop granz la folie. 
Por ce reisons anferme et lie 
Son fol cuer et son fol pansé, 
Si l'a un petit racenssé 
Et a mis la chose an respit 
Jusque tant que voie et espit 
.I. boen leu et un plus privé 
Ou il soient mialz arivé 
Que il or ne sont a ceste ore. 
Li rois Lancelot mout enore 
Et, quant assez l'ot conjoï, 
Se li dist : « Amis, je n'oï 
Certes de nul home noveles 
Piece a qui si me fussent beles 
Con de vos, mes mout m'esbaïs 
An quel terre et an quel païs 
Vos avez si grant piece esté. 
Et tot iver et tot esté 
Vos ai fet querre et sus et jus, 
N'onques trover ne vos pot nus. 
- Certes, fet Lanceloz, biax sire, 
A briés paroles vos puis dire 
Tot si com il m'est avenu. 
Meleaganz si m'a tenu, 
Li fel traïtres, an prison 
Des cele ore que li prison 
De sa terre furent delivre, 
Si m'a fet a grant honte vivre 
En une tor qui est sor mer ; 
La me fist metre et anfermer, 
La menasse ancor dure vie 
Se ne fust une moie amie, 
Une pucele cui ge fis 
.I. petit servise jadis. 
Cele por assez petit don 
M'a rendu large guerredon, 
Grant enor m'a feite et grant bien. 
Mes celui cui je n'aim de rien, 
Qui cele honte et cest mesfet 
M'a porchacié, porquis et fet, 
Voldrai randre son paiemant 
Or androit sanz delaiemant. 
Il l'est venuz querre et il l'ait : 
N'estuet pas que il se delait 
Por l'atandre, car trop est prez 
Et je meïsmes resui prez, 
Mes ja Dex ne doint qu'il  [...] lot ! » 
Lors dit Gauvains a Lancelot : 
« Amis, fet il, iceste paie 
Se je vostre deteur la paie, 
C'iert assez petite bontez, 
Et ausi sui je ja montez 
Et toz prez, si con vos veez. 
Biax dolz amis, ne me veez 
Cest don, que je requier et vuel. » 
Cil dit qu'il se leiroit ainz l'uel, 
Voire an.ii., de la teste traire 
Einz qu'a ce le poïst atraire. 
Bien jure que ja n'avandra ; 
Il li doit et il li randra, 
Car de sa main li afia. 
Gauvains voit bien mestier n'i a 
Riens nule que dire li sache, 
Si desvest son hauberc et sache 
De son dos et toz se desarme. 
Lanceloz de ces armes s'arme 
Tot sanz delai et sanz demore ; 
Il ne cuide ja veoir l'ore 
Qu'aquitez se soit et paiez. 
N'avra mes bien, s'iert apaiez 
Meliaganz, qui se mervoille 
Oltre reison de la mervoille 
Qu'il a ses ialz esgarde et voit, 
A bien petit qu'il ne desvoit 
Et par po n'a le san changié. 
« Certes, fet il, fos fui quant gié 
N'alai, ençois que ça venisse, 
Veoir s'ancore le tenisse 
An ma prison et an ma tor 
Celui qui or m'a fet un tor. 
Ha ! Dex, je por coi i alasse ? 
Comant, par quel reison cuidasse 
Que il s'an poïst estre issuz ? 
N'est li murs assez fort tissuz 
Et la torz assez forz et haute ? 
N'il n'i avoit pertuis ne faute 
Par ou il issir an peüst 
S'aïde par defors n'eüst. 
Espoir qu'il i fu ancusez. 
Or soit que li murs soit usez 
Et toz cheoiz et toz fonduz, 
Ne fust il avoec confonduz 
Et morz et desmanbrez et roz ? 
Oïl, si m'aïst Dex, trestoz, 
S'il fust cheüz, morz fust sanz faille ; 
Mes je cuit, qu'ainz queli murs faille, 
Faudra, ce cuit, la mers trestote 
Si qu'il n'en i remandra gote 
Ne li monz ne durera plus 
S'a force n'est abatuz jus. 
Autremant va, n'est pas issi, 
Aïde ot quant il en issi, 
Ne s'an est autremant volez ; 
Bien sui par consant afolez. 
Comant qu'il fust, il an est fors, 
Mes se m'an gardasse bien lors, 
Ja ne fust ne ja n'avenist 
Ne ja mes a cort ne venist. 
Mes tart an sui au repantir : 
Cil qui n'a talant de mantir, 
Li vilains, dit bien chose estable, 
Que trop a tart ferme an l'estable 
Qant li chevax an est menez. 
Bien sai c'or serai demenez 
A grant honte et a grant laidure, 
Se assez ne suefre et andure. 
Quel sosfrir et quel andurer ? 
Mes tant con je porrai durer 
Li donrai je assez antante, 
Se Deu plest, a cui j'ai m'atante. » 
Ensi se va reconfortant 
Ne ne demande mes fors tant 
Qu'il an chanp soient mis ansanble. 
Et c'iert par tans, si con moi sanble, 
Car Lanceloz le va requerre 
Qui mout tost le cuide conquerre. 
Mes, ainz que li uns l'autre assaille, 
Lor dit li rois que chascuns aille 
Aval soz la tor an la lande, 
N'a si bele jusqu'an Irlande. 
Et il si font, la sont alé, 
Mout furent tost jus avalé. 
Li rois i va et tuit et totes, 
A granz tropiax et a granz rotes. 
La s'an vont tuit, nus n'i remaint, 
Et as fenestres revont maint 
Chevalier, dames et puceles, 
Por Lancelot, gentes et beles. 
En la lande un sagremor ot, 
Si bel que plus estre ne pot ; 
Mout tenoit place, mout est lez, 
S'est tot antor selonc orlez 
De menue erbe fresche et bele, 
Qui an toz tans estoit novele. 
Soz le sagremor gent et bel, 
Qui fu plantez del tans Abel, 
Sort une clere fontenele 
Qui de corre est assez isnele. 
Li graviers est et biax et genz 
Et clers con se ce fust argenz, 
Et li tuiax, si con ge cuit, 
De fin or esmeré et cuit ; 
Et cort parmi la lande aval, 
Antre .ii. bois, parmi un val. 
Iluec plest le roi qu'il se siee, 
Qu'il n'i voit rien qui li dessiee. 
Les genz fet treire bien ansus, 
Et Lanceloz mout tost cort sus 
Meliagant de grant aïr, 
Con celui cui mout puet haïr. 
Mes avant, einz que il le fiere, 
Li dist a haute voiz et fiere : 
« Traiez vos la, je vos desfi ! 
Et sachiez bien trestot de fi 
Que ne vos espargnerai point. » 
Lors broche son cheval et point 
Et arriers un petit se trait 
Tant de place con uns ars trait, 
Puis lessent l'uns vers l'autre corre 
Quanque cheval lor porent corre, 
Si s'antrefierent maintenant 
Es escuz, qui bien sont taingnant, 
Qu'il les ont troez et perciez, 
Mes l'uns ne l'autres n'est bleciez 
N'an char conseüz a cele ore. 
Lors passent oltre sanz demore, 
Puis se revont granz cos doner, 
Quanque chevax puet randoner, 
Es escuz qui boen sont et fort, 
Et il resont de grant esfort 
Et chevalier preu et vassal, 
Et fort et isnel li cheval. 
Et a ce qu'il fierent granz cos 
Sor les escuz qu'il ont as cos, 
Les lances sont oltre passees 
Qui fraites ne sont ne quassees, 
Et sont a force parvenues 
Desi qu'a lor charz totes nues. 
Par grant vertu l'uns l'autre anpaint 
Qu'a terre se sont jus anpaint, 
Ne peitrax ne cengle n'estriers 
N'i pot eidier que par derriers 
Chascuns d'ax la sele ne vuide 
Et chieent a la terre vuide. 
Esfreé an sont li cheval 
Qui s'an vont amont et aval ; 
Li uns regibe, l'autresmort, 
Que l'uns volsist l'autre avoir mort. 
Et li chevalier qui cheïrent 
Plus tost qu'il porent sus saillirent 
Et ont tost les espees traites, 
Qui de letres erent portraites. 
Les escuz devant lor vis metent 
Et des ore mes s'antremetent 
Comant se puissent domagier 
As espees tranchanz d'acier. 
Lanceloz nel redote mie, 
Car il savoit plus d'escremie 
La mitié que cil n'an savoit, 
Car an s'anfance apris l'avoit. 
Andui s'antrefierent granz cos 
Sor les escuz qu'il ont as cos 
Et sor les hiaumes d'or barrez, 
Que fraiz les ont et anbarrez. 
Mes Lanceloz le haste fort, 
Si li done .i. grant cop et fort 
Devant l'escu a descovert 
El braz destre de fer covert, 
Si li a colpé et tranchié. 
Et quant il se sant domagié 
De sa destre qu'il a perdue, 
Dist que chier li sera vandue 
S'il an puet leu ne aise avoir, 
Ne remanra por nul avoir, 
Car tant a duel et ire et rage 
Qu'a bien petit que il n'anrage 
Et mout po prise son afeire 
S'un malvés geu ne li puet feire. 
Vers lui cort, que prendre le cuide, 
Mes Lanceloz bien se porcuide, 
Car a s'espee qui bien taille 
Li a fet tele osche an s'antraille 
Dom il ne respassera mais, 
Einz iert passez avrix et mais, 
Que le nasal li hurte as danz 
Que trois l'en a brisiez dedanz. 
Et Meliaganz a tele ire 
Qu'il ne puet parler ne mot dire, 
Ne merci demander ne daingne, 
Car ses fos cuers li desansaingne, 
Qui trop l'enprisone et anlace. 
Lanceloz vient, si li deslace 
Le hiaume et la teste li tranche. 
Ja mes cist ne li fera ganche, 
Morz est cheüz, fet est de lui. 
Mes or vos di n'i a celui 
Qu'ilueques fust, qui ce veïst, 
Cui nule pitiez an preïst. 
Li rois et tuit cil qui i sont 
Grant joie an demainnent et font. 
Lancelot desarment adonques 
Cil qui plus lié an furent onques, 
Si l'en ont mené a grant joie. 
Seignor, se j'avant an disoie, 
Ce seroit oltre la matire, 
Por ce au definer m'atire : 
Ci faut li romanz an travers. 
Godefroiz de Leigni, li clers, 
A parfinee la Charrete, 
Mes nus hom blasme ne l'an mete 
Se sor Crestien a ovré, 
Car ç'a il fet par le boen gré 
Crestien qui le comança. 
Tant en a fet des lors an ça 
Ou Lanceloz fu anmurez, 
Tant con li contes est durez. 
Tant en a fet, n'i vialt plus metre 
Ne moins, por le conte malmetre. 

Ci faut li romans de Lancelot de la Charrete. 
