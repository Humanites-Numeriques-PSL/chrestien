
Que sages fait, comment k'il aille, 
Ki son sens aüse et travaille  
En dire aucune boune chose. 
Moult hounore home et alose 
Bons dis et bien fais, ce me sanlle ; 
Et ki boune parole assenlle 
Por traire as gens en essamplaire, 
C'est une chose ki doit plaire 
A tos ciaus ki raison entendent, 
Car moult voi conteors ki tendent 
A bien dire et a recorder 
Contes ou ne puis acorder 
Mon cuer, car raisons ne me laisse ; 
Car ki verté trespasse et laisse 
Et fait venir son conte a fable, 
Ce ne doit estre chose estable 
Ne recetee en nule court ; 
Car puis que mençoigne trescort 
Et vertés arriere remaint, 
Ceste chose sevent bien maint 
K'a cort a roi n'a cort a conte 
Ne doit conteres conter conte, 
Puis que mençoigne passe voir ; 
Et ce doit bien cascuns savoir 
De ciaus qui entendent raison. 
Mais qui en tans et en saison 
Puet metre .j. bel conte en memoire  
Et faire .j. dit de boune estoire 
Et moult bien fait cil qui s'en paine, 
Ki vertés soit, c'est bele paine. 
Ce dist cil qui set ke ce monte 
K'en poi de tens essauce et monte 
Vertés et met un home en pris ; 
Dont ne me tieng a entrepris. 
Nus ne me doit en mal retraire 
Se je voel en mon tans retraire 
Et metre en memoire .j. viel conte 
Dont l'estoire nos dist et conte 
Ke c'est li contes de l'Escoufle ; 
Ne desque la ou bise souffle 
Ne cuit qu'il ait mie .x. homes 
Ki sacent de cui nos disommes, 
Tant a esté lonc tans celés 
Li contes qui est revelés 
Par moi et mis en escriture. 
Ici comence l'aventure. 
Si dist k'il ot en Normendie 
Un riche home de manandie 
Ki fu cuens de Moustierviler : 
Conte Richart l'oï noumer. 
Il tint Rueem en son demaine, 
Dont cascun jor en la semaine 
Le servoient .c. home a court ; 
Et Saine qui par desous court 
Le servoit adés de poissons. 
De forés et de venisons 
Ert sa terre bien aaisie, 
Et il l'avoit si abaissie 
Ke nus ne li faisoit enchaus ; 
Car en la contree de Chaus 
Avoit bien .iii..c. chevaliers 
Hardis et coragous et fiers 
Ki tuit tenoient de lui terre ; 
Et quant nus hom li faisoit guerre, 
Tot erranment l'avoit conquis, 
Car il avoit tot si conquis 
L'ounor des homes par francise, 
Par biaus dons et par gentelise, 
Ke cascuns mix morir voloit, 
De trestout quanqu'il enprenoit 
K'il nel veïst venir desus, 
Et ceus qui li couroient sus 
Destruire et chacier a escil. 
Murs ne palais covers d'aissil 
Ne remanoit estans en marche : 
Tot avoit dusc'au Pont-de-l'Arche  
Conquis la terre et desraisnie. 
Moult sagement a sa maisnie 
Departoit son conquerement : 
Maint chevalier fist de noient 
Riche et manant en son eage 
Par biax dons et par mariage. 
Moult par savoit li cuens de guerre, 
Et ceus par k'il pooit conquerre 
Donoit quanqu'il tenoit as poins ; 
Et quant c'estoit c'aucuns besoins 
Li revenoit par aventure, 
Le leur et le sien par droiture 
Remetoient en son service. 
Ensi avoit tot a devise 
L'amor de ses boins vavassors. 
A lor femes, a lor oissors 
Envoioit plichons et mantiax. 
Bons chevaliers fu et moult biax 
Et frans et larges, et cortois ; 
Et seut de riviere et de bois, 
D'eschés, de tables plus k'om nés. 
En lui avoit toutes bontés 
K'ainc puis que morut li bons hons 
K'engerra li rois Phelippons 
Ne fu cuens, si com nos disons 
Et nos tesmoigne la leçons, 
Ki vausist cestui de proece 
Ne de bonté, ne de largece, 
Selonc ce que il aqueroit. 
Ki bien le voir en enquerroit, 
Cis cuens ot totes bones mors, 
Et s'ama toustans par amors, 
Ki le faisoit hardi et preu. 
Ne vos avroie hui conté preu 
Quels hom il fu, car ne porroie, 
N'ainc n'ot tel chevalier a Troie 
Quant li dunjons chaï par fu ; 
N'onques, dés l'ore qu'il nés fu, 
Nule vilenie ne dist, 
N'il n'est biens, s'il s'i ademist, 
C'on peüst faire ne savoir, 
K'il, par son sens et par savoir, 
N'en seüst trop en .j. seul jor ; 
N'onques n'ama nul tans sejor 
Ne en iver ne en esté. 
Et quant il ot .xv. ans esté 
En cel boin point, en cel grant pris, 
Moult par li est grans talens pris 
D'aler outre mer sauver s'ame. 
Mais il n'avoit enfant ne feme 
K'il puisse laissier sa contree... 
N'avroie a piece racontee. 
Il dist qu'il se croise et atourne : 
Moult par en sont dolant et morne 
Si serjant et si chevalier. 
Ki lors veïst serjans croisier 
Et ses parens et ses amis ! 
Tant s'en croisa par le païs 
Que c'estoit une grant merveille. 
Chascuns s'atorne et s'apareille 
Por mouvoir quant li cuens movroit ; 
Et li cuens dist qu'a tous donroit 
Reubes, chevax, cels qui n'en orent. 
Il s'atornent au mix qu'il porent 
Dusque la qu'il durent mouvoir. 
Quant li cuens ot son estouvoir 
Apareillié por son voiage, 
Il a mandé tot son barnage. 
Quant il n'i ot que de l'aler, 
Au chastel a Moustierviler 
A de partout ses gens mandees. 
Moult furent grans les assamblees 
De chevaliers, de clers, de dames. 
Borgois, chevaliers  o lour femes 
I ot tant nus n'en set le conte, 
Venus a la muete le conte. 
Et li vesques de Lisuïs 
I vint ki moult ert ses amis ; 
Li cuens de Garaine et cil d'Eu, 
Ki moult erent vaillant et preu 
Vinrent a cest conte mouvoir. 
Ainc nus ne vit tant esmouvoir 
De gens por .j. seul pelerin : 
N'amont n'aval n'avoit chemin 
Ne fust plains de ciaus qui la vinrent, 
Si k'a grant merveille le tinrent 
Quant se virent trestant ensanlle. 
Venu i furent, ce me sanlle, 
Li chastelains de Belencombre 
Et tant que li nombres n'encombre 
De ciaus dont je ne sai les nons. 
Par les sales, par les maisons 
Firent grant joie cele nuit, 
Mais n'i a nul cui moult n'anuit 
Cis voiages et qui ne plaigne 
Le conte et sa riche compaigne 
Qui doivent mouvoir l'endemain. 
Si bon signor ne si humain 
N'avront jamais, si comme il dïent : 
L'eure et le jor souvent maudïent 
Que de croisier talents li vint. 
Icele nuit ensi avint. 
Quant il orent la nuit mangié, 
Il ont au conte pris congié, 
Puis vont gesir a lor ostex. 
Au matinet fu grans li deus 
Parmi la vile des borgois, 
Car le frans quens et li cortois 
Les ot tos jors moult honerés 
Et si norris et si gardés 
K'il erent tot riche et manant. 
« Ahi ! font il, caitif, dolant, 
Que porrons nos des ore faire ! 
Ahi ! gentix quens debonaire, 
Com nos lairés hui esgarés ! » 
Quant vint que li quens fu levés, 
L'arcevesques  et li baron 
Et l'esvesque ki fu ses hon 
Si s'en vont lués a l'abaïe 
Por messe oïr et por l'aïe 
Des orisons au saint covent. 
.I. riche drap de Bounevent 
Offri li quens au maistre autel 
Si bel c'onques hom ne vit tel. 
Puis en a fait l'autel covrir. 
L'arcevesques por revestir 
S'en est entrés en .j. sacraire, 
Puis fist fors de ses coffres traire 
Tot son plus riche vestement. 
Moult l'en revestent belement 
Et li clerc et ses capelains, 
Et li vesques a ses .ii. mains 
Li affubla une casuble 
D'un samit porpre, .j. poi ert nuble. 
Li capelains, qui moult ert sages, 
Une mitre faite a ymages, 
Broudee tot de chief en chief, 
Li a assise sor le chief. 
Tous li mostiers fu plains de gent 
O encensiers, o crois d'argent, 
O textes et o luminaire. 
Cil qui lores le durent faire 
Le vont querre a procession ; 
Et li vesques ki fu saint hom 
Li mist la croce en sa main destre, 
Puis si la prist par la senestre ; 
Si l'adrece moult belement 
Dusqu'a l'autel et saintement. 
Li couvens avoit ja la messe 
Commencie, et l'abeesse 
Commanda a .ii. damoiseles 
Des mix cantans et des plus beles 
Le cuer a tenir por mix plaire 
Et por la feste grignor faire. 
Et quant l'evangile fu lite 
Et l'offrande chantee et dite, 
Li quens ala offrir premiers, 
Devant les autres chevaliers : 
.I. marc d'or offri en besans. 
Aprés lui fu la route grans 
De ciaus qui por s'amor offrirent. 
Ainc puis tot cil ki celi virent 
Ne virent mais si faite offrande : 
Contrais ne povres n'en demande, 
Ne mahaigniés nus qui n'en ait. 
Li quens en donna entresait, 
Ançois qu'il issist du moustier, 
A ceux qui'n avoient mestier, 
Mien escïent, plus de .x. libres, 
Ce nos tesmoigne ci cis livres. 
Et quant li services fu lis 
Et ses bordons fu beneïs, 
S'eskerpe et les autres ensamble, 
Puis sont alé trestot ensamble, 
Si com partirent de la messe, 
En chapitre a l'abeesse 
Por prendre congié et as dames. 
Por Dieu lor pri et por lor ames 
Qu'en lor orisons lor souviegne 
De prier ke Diex les maintiengne. 
Lors les reçoivent el bienfait 
De la maison. Quant ce fu fait 
Il a donné a l'abeïe, 
A son vivant et puis sa vie 
Ne sai .xx. mars d'argent ou .xxx. 
A cascun an de boine rente ; 
Puis prent congié ; celes remainent 
Ki por s'amor grant dolor mainent, 
Et il est venus a ses gens. 
Il en trouva plus de .v..c. 
Gisans en la voie pasmés. 
« Las ! fait cascuns, maleürés ! 
Com perdons hui boin signorage ! 
Moult reçoit hui pesant damage 
Ceste contree et cil qui l'aiment ! » 
De la dolor que il demainent 
Est pris au conte grans pitiés. 
Comment peüst il estre liés 
Qui voit cest duel et cest martyre ? 
A l'arcevesque prist a dire : 
« Ma terre et ceste gent vos lais ; 
Ne sai se je revenrai mais. 
Por Dieu, que que de moi aviengne, 
Sire frans hom, si vos souviengne 
Et de la terre et d'aus garder, 
Car je nes puis plus esgarder. » 
Puis a son cheval demandé, 
Et cil cui il l'ot commandé 
Isnelement cort, si l'amaine, 
En amenant grant duel demaine ; 
Si compaignon mandent les lor 
Et li baron. Diex ! quel dolor ! 
Et que que il se departissent, 
Cil cheval, cil roncin henissent 
Dont ces rues erent si plaines 
C'on n'i pooit torner a paines. 
Tuit sont venu ançois k'il mont ; 
Il est cheüs tous en .j. mont 
Pasmés devant son palefroi. 
Lors en furent en grant effroi 
Et l'arcevesque et li baron. 
« Ahi ! font il, cuers de lyon, 
Com vos prueve bone aventure ! 
Moult ont fait bone norreture 
Vostre home en vos ques amés tant. » 
Quant fu revenus en estant 
L'ont levé par bras et par mains. 
Li quens nes amoit mie mains 
Qu'il faisoient  lui par samblant. 
Sor .j. cheval tondu, ferrant 
Estoit sa sele et ses harnés, 
Si bons et si biax et si frés 
Com a tel pelerin couvient. 
Cascuns et cascune a lui vient 
Por congié prendre, et il les baise. 
Les dames ne sont pas a aise, 
Ançois plorent et font grant duel. 
Il eüst ja erré son voel 
Une grant liue u .ii. u plus ; 
Quant li quens voit qu'il n'i a plus 
Que del monter, il dist qu'il monte. 
Au departir ot grant demonte, 
Quant il lor dist : « A Deu, A Deu ! » 
Li quens de Garanne et cil d'Eu 
Se sont pasmé sor lor destriers ; 
Se il ne fussent as estriers 
Afichié, chascuns fust cheüs : 
Ainc mais tex deus ne fu veüs. 
Moult fait bien qui se fait amer : 
Quant ses gens l'en virent aler, 
« A Deu, A Deu, font il, biau sire. » 
Il ne lor puet .j. sol mot dire, 
Que dolors le destraint et serre. 
Li quens d'Eu le prist par le resne 
De son frain, si l'en aparti. 
A grant dolor sont departi 
Les gens a pié qui les remainent, 
Et cil qui en la vile mainent 
S'en vont plorant a lor ostex. 
A cheval en rot tant de tex 
Ki lui et les autres convoient 
Et si plorent quant il le voient, 
K'a poi que li cuer ne lor partent ; 
Et dist li quens qu'il se departent, 
Car il voit bien et se li samble 
Que tant comme il soient ensamble 
Ne faudront cist cri ne cist plor. 
Lors peüst on veoir dolour 
La ou l'arcevesques le saingne 
Et lui et sa bele compaigne. 
Il les baise puis les commande 
A Dieu qui d'anui les deffande. 
Lores s'en vont li pelerin, 
Chascuns porte bordon fraisnin ; 
Plorant se metent en l'estree ; 
Li autre vont en lor contree, 
Chascuns en la soie demaine. 
Departi sont a moult grant paine, 
Et li quens s'en va o sa gent. 
Assés emporte or et argent, 
Robes, deniers et dras de soie 
Ne sai por coi en paine soie 
De conter toutes  lor jornees : 
Tant ont levé as ajornees 
Et chevauchié lor droite route 
Que il et sa maisnie toute 
Sont ja venu dusqu'en Mongiu : 
Au passer n'ot ne ris ne giu. 
Quant il sont outre Lombardie 
Ne sai por coi vos conte et die 
Des ostex ne de la viande, 
Que chascuns a ce qu'il demande 
Et a souhait et a devis. 
Tant oirre qu'il vint a Brandis ; 
Envoie avant por prendre ostel : 
Ainc puis nus haus hom ne prist tel. 
Quant il sont pris, li quens descent ; 
A l'estrier l'en vont plus de cent. 
Atant es vos la fille l'oste 
Ki son bordon du col li oste, 
Une pucele bele et sage, 
Si l'enmaine amont  en l'estage. 
Herbergié furent cele nuit : 
Grant joie i ot et grant deduit 
Tant c'on parla d'aler as lis. 
Li quens, qui sor tous fu ellis, 
Ne dormi gaires l'endemain, 
Ains fist ses gens lever moult main 
Et cil qui devoient ramer  
S'en sont alé al port, sor mer, 
Louer les nes et les vaissaus 
Ou il et ses avoirs soit saus. 
Quant il orent lor nes louees 
Et chargies et alevees 
De viandes et de bescuis, 
D'iave doucë et de vins cuis 
Et de quanqu'il convient por vivre, 
Quant il sont a l'oste delivre, 
Il font crïer que chascuns port 
Ses dras et son harnas au port. 
Vienent as nes ; entré i sont 
Li quens et cil qui o lui sont 
Venu en cel pelerinage. 
Les nes eskipent del rivage 
En haute mer, puis si s'en vont. 
Cel jor bon oré et vent ont. 
En son le mast lievent les voiles, 
Siglent et courent as estoiles. 
Ne font pas sor mer lonc sejor : 
Tant ont erré et nuit et jor 
K'el havene d'Acre sont entré. 
Li quens issi premiers del tre ; 
Aprés s'en issent du rivage 
Si compaignon, et li message 
S'en sont alé les ostex prendre. 
En eus n'ot nule riens qu'aprendre ; 
Tex les ont pris comme eus couvient. 
Li quens o ses compaignons vient 
Ensamble a pié jusqu'a l'ostel ; 
Pieça qu'il n'entra mais en tel. 
Herbergié sont la nuit a aise, 
Il n'est riens qui a nul d'eus plaise, 
Poissons ne bons vins ne viande, 
K'il ne l'ait lués qu'il le demande. 
Aprés souper li quens se couche ; 
Si compaignon se sont en couche 
Couchié devant lui par la sale 
Sor linceus ki ne sont pas sale. 
Li quens ki moult fu desirans, 
L'endemain, quant il fu jors grans, 
Il demande son oste en oirre 
Et de sa voie et de son oirre ; 
Se li prie k'il se travaut 
Itant qu'a son mareschal aut 
En la ville achater chevaus, 
Roncis, palefrois bone et biax 
A lui et a ses chevaliers. 
Li ostes dist : « Moult volentiers 
Ferai quanques vos commandés. » 
Il a tos les cochons mandés 
Ki en la vile sont et mainent, 
Ki tant vairs et sors les amainent 
Que tos en est plains li marchiés 
Et defoulés et demarchiés. 
Li marcheans tos les conteke : 
Iciaus ki n'ont malvaise teche, 
Quant il li voit a raison vendre, 
Fait son oste acater et prendre : 
Tant en ont pris qu'assés en orent. 
Li quens a tos ciaus qui n'en orent 
Moult sagement les departist. 
Ne quit pas qu'il se departist 
De la cité .ij. jors entiers, 
Ains i sejorne volentiers 
Lui et sa gent a moult grant aise, 
Por ce qu'il orent a malaise 
Esté sor la mer longement. 
Et, se li contes ne me ment, 
Aprés mangier dist qu'il s'atornent, 
Montent es chevax, si s'entornent 
Et chevauchent a moult grant joie, 
Et tant qu'il sont a la monjoie 
Venu de la Mahommerie. 
Li quens et sa chevalerie 
Virent Jherusalem a plain. 
Il sont descendu en .j. plain, 
Vers la cité clinent et orent, 
De pitié et de joie plorent 
Et prient Dieu qui maint en haut, 
Par sa pitié, qu'il les consaut 
Trestos ceus ki avoec lui sont. 
Pieça que li serjant s'en sont 
Por les ostex alé devant. 
Li quens qui descendi devant 
Est remontés enmi la plaigne : 
Aprés lui monte sa compaigne 
Sor bons destriers, sor palefrois. 
Moult par en est grans li effrois 
En la cité de lor venue. 
Quant la novele i fu seüe, 
K'on avoit bien oï parler 
Que li quens de Moustierviler 
Estoit trop preus et trop hardis. 
Li rois en fu moult esbaudis 
Quant il ot k'il vient en la terre. 
Ses compaignons mande et fait querre 
A lor ostex et si commande 
Que cascuns mont : cil cui il mande 
Sont tuit monté, si vont a cort ; 
Aprés les mandés tant en cort 
Sor biax destriers, sors et bauchans, 
Ke bien furent pres de .iij..c. 
Ki s'en issent aprés le roi, 
De la vile a grant effroi. 
Li rois chevauce et son barnage. 
« Jamais, fait il, de mon aage 
Ne passera pelerins mer 
Que paien truissent si amer 
Com il feront cestui de guerre. » 
Ses gens commencent a enquerre 
S'il est si preus com il lor conte 
La proece et les biens del conte, 
Si comme il ot oï conter. 
Tant sont  ententiu d'escouter 
K'il n'ont autre chose entendu. 
Tant ont erré et cil venu 
Que les routes vienent ensamble. 
Ains que li rois a lui assamble, 
Il descent et les gens descendent 
Ki durement beent et tendent 
A savoir li quex est li rois. 
Il vint seus devant, fors de .iij. 
Des plus preudomes de la route ; 
Il descendi et sa gens toute. 
Puis que li cuens est descendus 
Li rois vers le conte est venus, 
Puis l'acole et si le salue. 
« Sire, fait il, de vo venue 
Ai moult le cuer lié et joiant. » 
Puis le baise tot en riant, 
Et aprés ses compaignons baise : 
N'i a .j. seul cui moult ne plaise. 
Moult les conjoit, moult les honneure 
Li rois et sa gent ; en tant d'eure 
Ne fu mais si grant joie faite ; 
Moult durement plaist et enhaite 
As chevaliers de Normendie. 
Ke que chascuns face ne die, 
Tous les vaint de bon samblant faire 
Li rois, li frans, li debounaire. 
« Biax dous amis, fait il au conte, 
Montons, s'en alons. » Li rois monte 
Et li quens ; tuit montent aprés. 
Li quens chevauche adés si pres 
Del roi qu'il le tient par le resne. 
Moult par l'aparole et arresne, 
Et cil qui grant honor li porte ; 
Et chevauchent dusqu'a la porte 
Tant qu'entré sont en la cité. 
Ainc mais li quens n'i ot esté. 
Ke ke li rois ala encontre, 
Les gens ont fait movoir encontre 
Lor ostex la voie et la rue ; 
Nis la petite gens menue, 
Devant lor huis font herbe espandre, 
Et li riche home ont fait portendre 
Les maistres rues de samis, 
De dras de soie, ovrés, treslis, 
Dorees d'or riches et chieres ; 
Beles dames o simples chieres, 
Ot plus de mil monté as estres, 
As huis, as soliers, as fenestres. 
N'estoit pas la joie petite. 
Ainc puis le tans Pieron - l'ermite 
Ne vint mais chevaliers de France 
Cui on fesist tele honerance 
En la cité de Jhersalem. 
A tel joie le mena l'en 
Jusc'au Sepulcre et jusc'au Temple ; 
Tos li mostiers et la place emple, 
Quant li rois et li quens descendent. 
Pieça que li baron l'atendent 
As crois et as processions. 
Sa grans proece et ses renons 
L'ot mis en tel auctorité, 
K'a son recevoir ont esté 
Trestuit cil qui aler i porent. 
Entré sont el mostier, si orent 
Li pelerin de moult bon cuer. 
Li cuens se couche enmi le cuer, 
En crois, desor le pavement, 
Et prie Dieu si faitement 
Ke, si com il fu mors et vis, 
Li doinst les mortex anemis 
De la foi et de la creance 
Vers eus tant vertu et poissance 
K'il puist sor eus, par fine guerre, 
Terre et honor et pris conquerre. 
Lors s'est levés de s'orison : 
Ses camberlens de sa maison 
K'il ot norri de longe main 
Li aporte et met en la main 
Une coupe d'or de .x. mars. 
Dedens estoit portrais rois Mars, 
Et s'i estoit comment l'aronde 
Li aporta d'Yseut la blonde 
Le chevel sor par la fenestre, 
Et comment Tristrans en dut estre 
Ocis en Isiande en sa terre 
Et la nes en qui l'ala querre 
Estoit portrait en cel vaissel. 
Defors, entor, sor le noiel, 
Estoit entailliés a esmaus 
Tristans et maistre Govrenaus 
Et Yseus et ses chiens Hudains, 
Comment il lor prendoit les dains 
Et les cers sans noise et sans cris. 
Sor le corvecle estoit li lis 
Comment il jurent en la roche, 
Et comment li brans o tout l'oche 
Fu trovés entr'aus .ij. tos nus, 
Et comment Mars les ot veüs, 
Et comment il en ot pitié, 
Et comment il n'a esveillié 
Ne lui ne li, tant fort les aime, 
Et comment vint parmi la raime 
.J. rai del soleil sor la face, 
N'est riens el mont qui tant li place, 
Comment il li mist lés l'oreille 
Son gant si bel que ne l'esveille, 
Que li solaus mal ne li face ; 
Or n'a mais talent qu'il le hace ; 
Comment il les vit sos les rains. 
Sor le pumel estoit li nains, 
Comment il jut sor les planciés, 
Et comment il fu engigniés, 
Et comment Yseus l'aperçut, 
Et comment Tristans le deçut 
Ki trop sot et d'engien et d'art ; 
Comment il l'ocist maugré Mart. 
Tex est la coupe dusqu'en son : 
Itex com nos la devison 
L'ala li quens Richars offrir. 
Ses camberlens va poroffrir 
Et doner a ses compaignons 
Offrande a tos, car c'est raisons. 
Li quens offri au maistre autel : 
Si compaignon fisent autel 
Aprés lui, tot en une route. 
Li rois et sa maisnie toute 
Sont el cuer ou il les esgardent. 
Et cil ki le Sepulcre gardent, 
Les reliques et le tresor, 
Ont pris le riche vaissel d'or. 
Moult l'esgardent, cascuns s'en saigne 
Por la biauté et por l'ouvraigne 
Ki si est riche tot entor. 
Li quens lor prie par amor, 
Ains k'il s'en aut a son ostel, 
Que, por Dieu, sor le maistre autel 
Soit pendus cil riches vaissaus ; 
Et cil par cui li mons ert saus 
I soit et mis et honerés. 
« Sire, ja mar em parlerés, 
Font il, tot iert a vo devis. 
Hui en cest jor i sera mis, 
Ja n'i querrons atendre plus : 
N'en doit douter ne vos ne nus. » 
Quant tuit ont offert et oré, 
Li rois qui moult l'ot honeré 
Et qui encore adés s'en paine, 
Fors du mostier l'adestre et maine 
Jusc'a son cheval en la place. 
N'i a .j. seul cui moult ne place 
Li quens de tos ceus qui le voient. 
Jusc'a son ostel le convoient 
Qui moult fu biax et bien garnis. 
Sor couches et sor dras de lis 
Ont mis tapis et kieutes pointes 
Qui moult erent beles et cointes ; 
Par terre ont fres joins estendus. 
Atant est li quens descendus 
Au perron, et li rois le laisse. 
Li quens l'encline, si s'abaisse, 
Sel prent par son bliaut de Sire. 
« Sire rois, fait il, gentix sire, 
Grans mercis de vo biau samblant. » 
Li rois sor son cheval amblant 
S'est abaissiés tant k'il le baise ; 
N'i a .j. seul cui moult ne plaise 
Ce que li rois faisoit del conte. 
Atant les laisse et li quens monte 
A son ostel par les degrés. 
Moult set a ses serjans bons grés 
Ki si bel ostel li ont pris : 
Il furent sage et bien apris, 
Et sorent bien c'on devoit faire. 
Lor ostes fu moult debounaire 
Ki de quanqu'il puet les aaise. 
Or sont li pelerin a aise ; 
Ostent eskerpes et bordons ; 
Et quant il fu tans et saisons 
C'on dut parler des tables metre, 
Cil ki s'en durent entremetre 
Les ont mises toutes a tire 
Si bel que nus n'i sot que dire ; 
Mais ains c'on asieche au mangier 
Li senescal, li boutillier 
Font aporter le vin as tines 
Et font corner a .ij. buisines 
Le laver, si com faire soelent, 
A trestous ceus qui mangier voelent, 
Ki sans signor sont en la terre. 
A fait li bons quens les gens querre 
Par la vile et par la cité. 
De lonc tans ot acoustumé 
Cort a tenir grant et pleniere. 
Que par amor, que par proiere, 
Que por le bon conte acointier, 
En la vile n'ot escuier, 
Chevalier, garçon ne serjant 
N'i alast mangier tot errant. 
Tant i vindrent que ne peut estre 
Qu'en la sale n'en demi l'estre 
Peüssent tot seoir en renge 
Li chevalier ne li estrange, 
Ains s'en sist assés par la cort. 
Li renc n'estoient mie cort 
Des garçons ne de la ringaille : 
Ausi i volent comme paille 
Vins, viandes a grant merveille, 
Cil qui ot tote gentillece 
Le commanda ensi a faire. 
Il n'estoit riens qui deüst plaire, 
C'on deüst boivre ne mangier, 
Dont il n'eüst a cel mangier : 
Venisons, lardés et daintiés, 
Et lardés qui ne sont pas viés. 
Poissons de douce eve et de mer 
Ki ne sont porri ne amer 
I ot en esseu et en rost, 
Et tant qu'il n'i eut nul n'ait rost 
Devant lui ; neïs li garçon 
En orent tuit si grant fuison 
Com se ce fust de char de vache. 
Moult par ama toustans barnage 
Icist quens de Mostierviler. 
Aprés mangier fist on oster 
Napes et tables ; cil qui mistrent 
Moult bel de l'oster s'entremistrent. 
Li vallet corent as bacins ; 
Moult en i ot d'argent tos fins 
Por doner aige as chevaliers. 
Li quens Richars lava premiers. 
Por ce qu'as chevaliers n'anuit, 
Li quens ki moult amoit deduit 
Fait vïeler et lais et sons. 
Et que donkes de pluisors dons 
K'il done as chevaliers estranges ? 
Ne de bordes ne de losenges 
Ne servi pas com on fait or, 
Mais de moult riches joiaus d'or 
Et de hanas d'or et d'argent. 
N'i a chevalier ne serjant 
Qui voelle prendre qui riens vaille 
K'il n'ait du sien ains k'il s'en aille. 
Moult i dona biax dons et gens ; 
Mais plus plaisoit encor as gens 
Ses biax soulas ; ses biax samblans 
Moustre k'il est plus liés .x. tans 
Des dons que cil cui il les doune. 
Tot quanqu'il a lor abandoune, 
Car ce fait sa grans gentelisce. 
Cil li presentent lor service 
Et lor avoir por lui servir : 
« Et Diex le me doinst deservir, 
Que si ferai ge a mon pooir ; 
Et s'il auques de mon voloir 
En fait, vos i avrés tot preu. » 
Moult le tenoit chascuns a preu 
Por les grans biens qui en lui sont. 
Atant prendent congié, si vont 
La jus el borc a lor ostex. 
Li quens qui n'iert autres que tex, 
Remest o sa privee gent. 
Lés .j. eschequier bel et gent 
S'asist por jouer a son oste. 
Tant ont joué que on li oste 
L'eschequier por la nuit qui vint. 
Le jor, tot quanqu'il lor convint 
Orent a joie et a deduit. 
Li camberlenc qui furent duit 
De faire et d'atorner les lis, 
Fais les ont por les endormis 
Ki gisoient lés l'eschequier : 
« Signor, je vos pri et requier, 
Fait li quens, que vos vos levés. » 
Quant il lor a congié donés, 
Il se lievent, si vont couchier 
Sans noise faire et sans dangier. 
Aprés eus s'est couchiés li ber 
Ki n'ot talent d'aler rober. 
Tote la nuit dort et repose 
Et del matin une grant pose 
Jusque vers prime ; ains qu'ele sont, 
Il se lieve : levé se sont 
Si compaignon a moult grant rage. 
Chevalier cel jor et message 
Vinrent devers la terre as Turs 
Noncier c'onques li rois Artus 
N'ot si grant ost en .j. seul jor, 
Com li rois d'Inde-le-Major 
Et cil de Mosse ont assamblé. 
Cil més s'en sont par nuit emblé 
D'un chastel qu'il ont ja assis. 
Il ont dit au roi tot ausi 
Com lor connestables lor mande, 
K'il n'ont preu gent ne preu viande, 
C'or les secoure o sa grant ost, 
Qui si fort castel qui soit n'ost, 
Fors celui, tenir en la marche. 
Li rois mande le patriarche 
Et les barons et les Templiers, 
Por ce c'or en est li mestiers 
De conseil prendre vigereus. 
« Sire », fait au roi uns de ceus 
Ki mix fu de cort et plus sages, 
« Entrués c'on voit ci les messages, 
Car envoiés querre le conte 
Et sa gent qui set que ce monte 
Et de guerre et de tel afaire. » 
Et dist li rois : « C'est boin a faire. 
Alés i donc li dui de vos : 
Se li dites k'il viengne a nos. » 
Atant s'en vont querre le conte. 
Il est venus : li rois li conte 
La dolor et la mesestanche : 
Que li Turc, par outrecuidance, 
Sont entré par force en lor terre. 
« Ore, fait il, s'en voel requerre 
A vos tos conseil et aïe, 
K'uns seus hom, s'on ne li aïe, 
Ne se puet pas vers mil combatre ; 
Et se je puis par vos abatre 
L'orgueil des felons mescreans, 
A tos les jors de vos vivans 
En arés mais honor et pris. » 
Li quens Richars a sor lui pris 
De respondre le hardement, 
Car nus preudom ne set comment 
Il se puist taire au grant besoing : 
« Sire, fait il, or n'aiés soing 
De metre en delai cest afaire ; 
Mais faites tost vos letres faire 
Et mandés vos homes par briés. 
Gardés que moult soit li jors briés 
Et li termes de la semonse. 
Moult doit bien savoir que ce monte 
Qui onques n'a esté sans guerre. 
Soudoiers, serjans faites querre 
As chastiax, as cités sor mer ; 
Ne nus ki armes puist porter 
Ne remaigne dusc'a Cesaire. 
S'irons sor la gent de mal'aire 
Le regale Dieu calengier. 
Or sachiés que moult lor quit chier 
Vendre lor orguel et l'entree. 
Tote en sera roge l'estree 
Del sanc ki i ert espandus. 
Les Normans a .iij..c. escus 
Lor mosterrai en l'avant garde, 
Se vos et vos consaus l'esgarde 
Que m'en voelliés faire le don. » 
Miex l'en prisent tot li baron 
Del haut don k'il a demandé. 
Lués droit furent par tot mandé 
Li chevalier et li serjant. 
Moult par ot li rois bele gent 
En cels qui furent assamblé : 
Tot en sont plain et emblaé 
Plus de .x. liues la campaigne. 
Et li quens et la grans compaigne 
S'en vont en l'ost avoec le roi. 
Por ses grans gens, por le conroi 
Et por le hardement k'il ot, 
Li rois n'a baron qui ne lot 
Qu'il en face signor et mestre 
De tot l'ost, qu'il paroit bien estre 
De grant cuer et de grant afaire. 
Tant li ont dit qu'il en font faire 
De tot l'ost signor a devise 
Et c'on fait tot quanqu'il devise. 
Tos fu maistres et connestables : 
Li deduis d'eschés et des tables 
N'i fu gaires ramenteüs, 
Car li os n'est arresteüs 
Plus d'une nuit en tref n'en tente ; 
Et li quens a toute s'entente 
A ses anemis aprochier. 
Tant a fait les os chevauchier 
K'il vinrent a une riviere 
Dont on puet veoir la fumiere 
De l'ost lor mortex anemis. 
Li quens sor cui li rois ot mis 
Fist l'ost logier sor le rivage ; 
Cil fait peus et cil autres sache 
Une corde por terre prendre. 
Tant riche tref i fist on tendre, 
Tant aucube, tant pavillon, 
Bien ont .v. liues environ 
Porpris de la grant praerie. 
Et quant la grans chevalerie 
De l'ost ot soupé et mangié 
Por ce qu'il sont si aproichié 
De l'ost u Diex a poi d'amis, 
Il ont les frains as archons mis 
Et ont fait lices jusc'au roi. 
Li quens a fait le tref le roi 
A mil serjans eschargaitier, 
Puis s'arme et tuit si chevalier 
S'en vont gaitier par la riviere... 
Tant ont alé c'a une liue 
Vinrent de l'ost as mescreans. 
Fait li quens ki moult fu vaillans : 
« Signor, en ceste sainte terre 
Venimes nos celui requerre 
Ki por nos vint de vie a mort. 
Vos savés bien c'a moult grant tort 
Sont cist gloton sor lui venu. 
Il sont ci as loges tot nu 
Por reposer et por dormir : 
Alons les as brans estormir 
Et as espix fors esmolus. 
Moult lor doit estre chier vendus 
Lor outrages et lor venue. 
Se cil qui se mist en la nue, 
Quant il monta ens es sains ciaus 
Nos veut aidier, et nuire ciaus 
Ki li tolent son iretage, 
Bien i pueent avoir damage 
Et nos a tos jors los et pris. 
Bien sachiés qu'en tel l'ai empris, 
Se vos ensuïr me volés, 
A cest brant que j'ai çaint au lés 
I trencherai ja mainte corde. » 
Chascuns des chevaliers s'accorde 
A la volenté lor signeur : 
« Sire, font il tuit, alons leur 
El non du fil sainte Marie. 
Ki n'i fera chevalerie, 
Ja n'ait il mais en terre droit ! » 
Atant s'en vont vers l'ost tot droit, 
Moult coi les batailles rengies ; 
Et quant sont pres a .ij. archies 
Cil qui lor portent lor escus 
Lor ont par les guiges rendus, 
Et cil les ont a lor cols mis, 
Puis escrïent lor anemis : 
« Traï, traï ! ferés, ferés ! 
Felon paien, n'i garirés, 
S'onques Diex fist riens por saint Jorge ! » 
Cil cheval espandent lor orge 
Et esrachent tos lor paissons ; 
Par les tentes, par pavillons 
Les desconfisent et enchaucent. 
Cil se vestent et cil se chaucent 
Et cil endossent lor clavains. 
Cil qui armés fu daarrains 
Les atendi a grant meschief ; 
Et cil ot paor de son chief 
Ki n'i ot hiaume ne ventaille. 
Moult par fu dure la bataille 
Et li cris grans as pavillons. 
Tex .c. s'en sont pris as arçons 
Des destriers ki mar i monterent. 
Les navrés et les mors osterent ; 
S'acuellent ciaus ki s'enfuioient 
Li serjant enhardent et loient 
Prisoniers, destriers et kameus. 
Il se hastent, ains qui mieus mieus, 
De chacier por metre el repaire. 
Ançois ke li jors lor apaire 
Se sont il tot el retor mis, 
Car la force a lor anemis 
Et li armé lor sont creü : 
Mais qui le conte eüst creü 
Encore durast li estors. 
Moult par en fu biax li retors 
Por ce qu'il orent le millor. 
Ki donques veïst lor signor 
Metre derriere entre .ij. routes ! 
Si bel en maine ses gens toutes 
K'il n'i ot perte ne damage. 
Moult par sot bien devers sa nage 
L'espiel tenir et affeutrer. 
Quant nus des Turs le cuide outrer, 
Moult li a tost douné par mi. 
Tex est devant, s'il fust en mi, 
Ki n'i perdist ja nule chose. 
Moult est li Turs preus qui li ose 
Lancier son espiel ne son dart : 
Il li lancent de mainte part 
Gavelos trenchans et aciers. 
Cil qui vont aprés les chargiés 
Reguencirent quant mestiers fu. 
Des bons brans ausi com d'un fu 
Volent en haut les estinceles. 
Des espiex, des lances noveles 
I estoit grans li fouleïs. 
De cels qu'il orent porsuïs 
I ont moult pris et abatus : 
Tuit disoient c'estoit Artus 
Ou Gauvains qui sont revescu, 
Q'ainc mais de lance ne d'escu 
Tant de gent si bien ne s'aiderent. 
Cil s'en vont et cil retornerent 
Ki ne sevent quel part il chacent : 
Durement dïent et manacent 
K'il lor vendront demain au jor. 
Li Normant n'ont pas fait sejor 
Ki ont fait tel chevalerie. 
Moult ont richement calengie 
La sainte terre o les boins brans. 
Li jors apert ki n'est pas grans. 
Quant il repairent a lor gens, 
Li cheval, li ors, li argens 
Et li prisonier qu'il ont pris 
Lor done moult honor et pris 
Et li hardement qu'il fait orent : 
Moult sont cil dolant qui n'i orent 
Esté a la desconfiture. 
Li quens fait lués, tot a droiture, 
Par l'ost soner grailles et cors ; 
Moult a vasselage en son cors 
Ki tant puet paine de combatre. 
Il fait tentes et trés abatre 
Et rechargier son grant karoi. 
Fait il as barons et au roi : 
« Sempres raverons la bataille. » 
A lui deslacier la ventaille 
S'alent baron et duc et conte. 
Sa biautés li croist por la honte 
Des haus barons qui le servoient. 
« Diex ! font cil de l'ost qui le voient, 
Quel chevalier et quel preudome ! 
Ainc puis le tans Cesar de Rome 
Ausi bons bers ne fu veüs. 
Car esgardés com ses escus 
Est frais et troués et malmis ! 
N'a pas troués cels ses amis 
Ki si li ont frait et quassé. » 
Tot cil de l'ost sont amassé 
Por lui esgarder a merveille ; 
Moult par avoit clere et vermeille 
Sos le camois la clere face. 
Il a prié au roi qu'il face 
Armer ses gens isnelement, 
Car il set bien certainement 
Que li paien vienent sor iaus, 
Car il sont moult dolant de ciaus 
Ki la nuit ont esté ocis. 
Lors se sont par la terre assis 
Ki mix mix tuit li chevalier. 
Ki lors veïst chauces chaucier 
Et traire haubers des fambaus ! 
Li plus couars devin plus baus 
Et prist cuer por estre hardis 
Por la proece et por les dis 
Del boin conte qui s'esbaudist. 
Tuit ont ensi fait comme il dist ; 
Armé se sont isnelement, 
Monté sont tuit communalment, 
Si se partent de la riviere. 
Diex ! tant penon, tante baniere 
I ot fermé a claus d'argent ! 
Ainc mais ne vi tant bele gent. 
Quant li os fu en som le tertre, 
Li quens Richars qui en fu mestre 
D'atorner et d'apareillier, 
Il fait les chevaliers nagier, 
Et chevauchier tot sans desroi 
Et fist estre les gens le roi 
Derriere et devant l'estandart. 
Li Templier furent d'autre part 
Ki lacent hiaumes et ventailles 
Et ont rengies .ij. batailles 
Des chevaliers si combatans, 
Ja tant com uns en soit vivans 
Ne partira de la bataille. 
Li quens prist de la vilenaille 
Et des serjans des mix armés 
Et tant c'on les a bien esmés 
A .xxx..m. armes portant. 
Cil ki savoit de guerre tant 
Les a rengiés entre les routes 
Des chevaliers qu'il avoit toutes 
Si bien et si bel ordenees, 
Et ses gens qu'il ot amenees 
Mist en conroi devant tot l'ost, 
Por ce qu'il n'i ait nul qui ost 
Fuïr del camp tant comme il vive. 
Chascuns des Normans moult s'avive 
Por combatre, por soi deffendre. 
Ki lors veïst as archons pendre 
Les bons brans, les misericordes ! 
Li serjant metent doubles cordes 
A lor ars por ce qu'il ne faillent. 
Li quens lor dit, por Dieu, qu'il aillent 
Le pas souef, que qu'il aviegne, 
Et que chascuns si cois se tiegne 
K'il ne die .j. mot de sa bouche. 
Li uns des os tant l'autre aproche 
K'il s'entrevirent tot de plain. 
Moult par avoit petit de plain 
Entr'eus .ij. et de terre vuide. 
Li quens, qui tote met s'estuide 
Et son cuer por honor conquerre, 
Il vit covrir tote la terre 
De chevaus, d'escus et de gens : 
Il paroit estre li plus gens 
Des .ij. os et li plus adrois. 
Moult par estoit et biax et drois : 
S'ot le col lonc sos la ventaille, 
Li haubers fu de double maille, 
Blans et clers plus que tains d'escus. 
Li siens li fu au col pendus 
Que li avoit doné li rois : 
Tote la guige fu d'orfrois. 
Il ot un brant nu çaint au lés, 
S'ot grosse hanche et lonc costés 
Et le pis lé et la forcele, 
Et sist el destrier de Chastele 
Ki tos estoit de fer covers. 
Moult par estoit biax et apers 
Et s'ert grans et fors li destriers. 
Il s'est afichiés es estriers, 
S'estent la jambe une grant toise : 
De nule part ne li adoise 
Li piés au flanc ne au costé 
Uns siens vallés pres du costé 
Nés fu en la terre de France, 
Li ot aporté une lance, 
.I. penoncel ot en son mis. 
Si armés et si ademis 
Ert li quens Richars en l'angarde. 
Or soit Jesus de sa gent garde, 
Que les os sont moult aprochies. 
Il n'avoit mie .ij. archies 
Entre .ij. de bois ne de plaingne. 
N'i a chevalier qui ne prengne 
Sa lance ou s'espee ne traie. 
Nus n'i a le cuer en le braie, 
Ains sont hardi comme lion. 
Il n'atendent mais se tant non 
Que li quens lor die : « Pongniés ! » 
Moult en i a ja d'eslongniés. 
Par devant l'ost qui Dieu ne doute 
Venoit uns Turs, tos seus, sans route, 
Armés sor .j. grant destrier sor. 
Ses escus ert d'azur et d'or 
Bendés  a flors de l'un a l'autre. 
Richement vint, lance sor fautre, 
Devant les autres .j. arpent, 
Et sor le destre braç li pent 
Une mance  tote de soie. 
Jamais, en quel lieu que je soie, 
N'orrai parler d'une plus riche. 
Pres del poing li ferme .j. afiche 
Massice d'or, a .ij. lupars. 
Dedens, defors, de toutes pars 
Ot flors de glai de fil d'or faites, 
Et s'ot letres entor portraites 
D'uns chevels si fins et si sors : 
Tot pert estre .j. chevels et ors, 
Et de biauté et de color 
Et en la letre et en la flor. 
Tel l'ot faite de chief en chief 
Cele qui ot le plus biau chief, 
La fille au riche roi de Perse. 
N'avoit mie la face perse, 
Ains ert bele et de gent ator. 
Ce dïent les letres d'entor 
Qu'elle ot faites por son ami. 
Ne li ot pas doné demi 
Son cuer, mais tot, la pros, la france. 
Bien doit avoir lonc de la hance 
Le cuer cil qui tel mance porte. 
L'amors s'amie li enorte 
K'il soit prex et frans et hardis. 
En son la lance estoit burnis 
Li fers trenchans et amorés, 
Et dist jamais n'iert honerés 
S'anchois que li doi ost ajostent, 
S'il et aucuns des Frans ne jostent 
Entre les .ij. os por s'amie. 
Li quens Richars ne prisa mie 
Son orguel et son vasselage, 
Ains tenoit moult a grant damage 
K'il venoit tos seus devant l'ost. 
Tos seus l'escu prist et si tost 
Ce paroit estre une merveille. 
Li quens s'atorne et apareille 
Por avoir la premiere jouste, 
Et ses vallés lés lui s'ajouste 
Ki li met en la main la lance. 
Il ist fors des rens, si s'avance 
Vers le paien qu'il n'aime goute. 
Il a l'escu bouté del coute 
Et l'enarme li saut el poing. 
Li paiens l'aperciut de loing 
K'il a por joster l'escu pris ; 
Bien cuide avoir le jor le pris, 
Se Mahon le grace l'en doune. 
Le cheval point et esperoune 
Vers le conte, et li quens vers lui. 
Tant ont esperoné andui 
Que li uns d'aus a l'autre assamble. 
Li paiens le fiert, ce me samble, 
Haut en l'escu parmi le pis. 
Tos li fers est outre saillis 
A tot une toise de fust. 
Se Diex et s'aïde ne fust, 
Bien li peüst avoir fait plaie. 
Tote la lance, froisse et plaie 
Si qu'en l'escu remest li trous. 
Li quens li repaie a estrous 
Ce qu'il li doit, tot a droiture : 
Si le fiert sor la targe dure 
Que tot vole outre et fust et fers. 
Nel pot garandir li haubers 
Ki moult estoit blans et trellis. 
Tres parmi tot le gros del pis 
Li fait le fer el cors baignier. 
Por mix son poindre aparfongier, 
Si durement boute et empaint 
Que tote la lance li paint 
Ou sanc vermel dusk'au penon ; 
Maugré le daarain arçon 
Ki tos defroisse et escantele, 
Li fait faire torneboiele 
Parmi la crupe du cheval. 
Que que li Turs chaï aval, 
Tos li os as paens desroute 
Por le secorre, et une route 
Des Normans repoint por le prendre. 
Li quens ne velt al cheval tendre, 
Ançois lor cort vistement seure. 
Li paien vinrent jusque seure 
Celui qui jut a terre mors, 
Et li Normant a grans effors 
Les reçoivent as fers des lances, 
Ainc n'i ot autres deffiances. 
Qui lors veïst poindre les Frans ! 
Li quens, qui fu hardis et frans, 
Lor cort seure, le grant branc trait. 
N'a soing de mire ne d'entrait 
Cui il consiut sor la ventaille ; 
Quanqu'il consiut tot caupe et taille, 
Et fer et fust et char et os. 
Nus des paiens n'estoit si os 
K'il arrestast enmi la route. 
La premiere bataille toute 
A desconfite et desfouchie ; 
Devant sa gent, plus d'une archie, 
Va prendre au frain le roi de Mosse. 
Ses gens, qui doutent la rescousse, 
Brochent aprés et esperonent : 
Des grans cols qu'il fierent et donent 
Faussent hauberc et froissent hiaume ; 
Maugré tos ceus de son roiaume 
L'enmaine a l'estandart tot pris 
Li quens qui ot le jor le pris 
Et le los de chevalerie. 
Li Franc et li rois de Surie 
L'en esgardent moult et honeurent. 
Por la grant joie qu'il en eurent 
Poignent, si se sont arrouté. 
Tant que les lances ont esté 
A brisier et li fort espié, 
Ne trovast on de terre .j. pié 
Ou il n'eüst Turc abatu. 
Par fine force et par vertu 
S'en vont li vif parmi les mors. 
Par le grant sens et par l'effors 
Et par la proece le conte 
I ont cel jor li Franc par conte 
Tex .vii..xx. Turs que mors que pris ; 
Cil qui estoit de plus bas pris 
Estoit princes ou amiraus. 
Cel jor en ot moult le noaus 
Mahons, lor Diex, et Tervagans, 
Que ainc mais ne fu fais lagans 
Veüs de tex chiens .j. seul jor. 
Les ames ne font pas sejor, 
Ançois s'en vont droit en infer. 
Diex ! tant tronçon o tot le fer 
I ot le jor en sanc baignié 
Et tant bon destrier gaaignié, 
Dont li signor sont abatu ! 
Tot li larris et li erbu 
Sont arengié des abatus. 
Se li vespres ne fust venus, 
Et la nuis qui le jor lor amble, 
Jamais li paien, ce me samble, 
N'asamblaissent a nos François. 
Neporquant s'en ont il ançois 
Tant ocis, ains que li jors faille, 
Que onques Rollans en bataille 
De Renchevax tant n'en ocist, 
Ne tot cil que Charlles eslist 
Por l'arriere garde avec lui. 
Li estors remest et li hui 
Por la nuit qui lor vint sor main. 
Nus des nos n'en vint vuide main : 
Qui vousist prisons ne chevax 
Par ces larris et par ces vax 
En vont plus de mil estraier. 
Cil qui n'ot ronci ou destrier 
Le pot et bon et bel avoir ; 
Se li plus povres n'ot avoir, 
Il en ot a moult grant plenté. 
Tot chargié s'en vont arrouté 
Vers lor loges sor la riviere. 
Tote la nuis passa entiere 
Ains que li os fust herbergiés. 
En aniax, en buies, en giés, 
Misent lor prisons cil kis orent ; 
Et Normant nesun mort n'en orent 
Ne navré. S'en fuï la nuit. 
Por ce que je criem qu'il anuit 
Et que j'en mençoigne ne chiee, 
N'os je dire en quel chevauchiee  
N'en quel ost li Franc s'en alerent, 
Puis d'ilueques se remuerent. 
Ne voel c'on m'en prengne a mençoigne, 
Mais tant vos di je sans aloigne, 
Moult fist li quens bien en la terre : 
Il destruist si les Turs par guerre, 
Que par son sens que par s'aiue, 
K'il lor fist doner bone triue 
A .iij. ans : ne n'en doutés mie 
Que plus de jornee et demie 
N'esloignast la marce de la, 
Ou ele estoit quant il vint la. 
Moult i fist bien en poi de tens. 
Aprés la triue et tel porpens 
Qui le semont qu'il s'en retort 
A ses amis et qu'il s'atort 
Por repairier en sa conté. 
N'avroie a piece tot conté : 
Il prent congié au patriarche 
Et au roi et a son barnage 
Et as Templiers et as barons. 
Et quant il ot ses orisons 
Fait au Sepulcre et congié pris, 
Por sa hautece et por son pris 
Li rois et la gens le convoient. 
Tuit cil et celes qui le voient 
Sont dolant de ce qu'il s'en va. 
Li don que li rois li dona 
Valent plus de mil mars d'argent. 
Il n'a chevalier ne serjant 
Cui li rois n'ait joiaus donés, 
Et si les a tant honerés 
K'il s'en departent em plorant. 
« Dous amis, fait li rois, comment 
Me porrai je de vos partir ? 
Diex devroit bien la mer partir 
Por vos retenir en sa terre. 
Encore eüst il a conquerre, 
Se ne fuissiés, mainte cité. » 
Quant il orent grant piece esté 
Li uns entre les bras a l'autre, 
Il s'entrebaisent, et li autre 
S'en departent a moult grans cris. 
Li rois s'en retorne maris, 
Et li boins quens s'en vait plorant. 
Vienent a la mer maintenant, 
S'entrent es vaissiax et es nes. 
Il ont en haut levé lor tres 
Et li vens est ferus es voiles. 
Nagent et siglent as estoiles 
Tant qu'arivé sont a Brandis, 
Si home ont par la vile pris 
Les bons ostex et la viande. 
La nuit a tot quanqu'il demande, 
Tant c'on parla d'aler couchier. 
Au matinet por chevauchier 
S'atorne li quens et si home ; 
Tot droit le grant chemin de Rome 
S'en vont a petites jornees 
Que par gistes, que par jornees, 
S'en sont  venu a Bonivent. 
L'empereres novelement 
I ert venus por sejorner. 
Li quens a fait sa gent aler 
En la cité por prendre ostex : 
Pris les ont bons et biax et tex 
Com en la vile millors n'ot. 
Et quant l'emperere le sot, 
Il fait les gens as ostex prendre, 
Car, por .v..c. mars a despendre, 
Ne vousist il que li preudom 
Eüst ostel, se le sien non. 
A cort fait mener les somiers ; 
As serjans qui ont les mestiers 
Por servir a l'ostel le conte 
Fait baillier, sans nombre et sans conte, 
A chascun quanque li covint. 
Liés est del conte qu'il i vint 
Ki tans biens a fais outre mer. 
Fait il : « J'en doi moult Dieu amer 
De l'onor qu'il faite m'en a. » 
Ses compaignons quanqu'il en a 
Envoie encontre a moult grant joie ; 
N'i a .j. seul qui ne se joie 
A l'encontre del haut prodome. 
De par l'empereor de Romme 
Salué l'ont moult liement ; 
Et li mande moult hautement 
Que bien puist il estre venus. 
Li boins quens lor rent lor salus 
Bien et bel, qui estoit moult sages. 
Liement vient o les messages 
Et ses gens dusqu'en la cité. 
Que ke cil ont encontre esté, 
L'emperere par gentillece 
Fist faire une grande largece, 
Qu'il fist portendre son palais, 
C'on peüst faire grant eslais, 
Je cuit, entre les .ij. pignons. 
De dras roés, de siglatons 
Estoit bordés et portendus. 
Atant est li quens descendus 
Au perron o tot sa maisnie. 
L'empereïs qui en est lie 
Li vait encontre et l'emperere : 
S'il fust ou ses fix ou ses frere, 
Se li fist on assés d'ounor. 
La dame, aprés l'empereor, 
L'acole et baise o bele chiere. 
Fait li quens : « Douce dame chiere, 
Grans mercis de vo bel samblant. » 
L'emperere s'en monte atant 
Le degré qui n'est pas a vis, 
Et li quens et l'empereris 
S'en vont dalés lui coste a coste. 
Ki tel ostesse a et tel oste 
Il ne doit pas estre hontex, 
K'ainc mais ne fu uns tex ostex 
A prince n'a duc ne a conte. 
.Xv. jors sejorna par conte 
Li quens et ses gens ou palais. 
Ne m'en blasmés pas se jo lais 
A raconter la grant richece 
Et la plenté et la largece 
Des viandes et des bons vins, 
K'ainc, puis que li sages Mellins 
Fu mors, nus hom tant n'en dona. 
Li quens tant povre garçon n'a 
Qui n'ait a cort quanqu'il devise. 
On fait lor signor a devise 
Quanc'on cuide que bon li soit. 
Savés ki moult enbelissoit 
La feste et l'onor et l'afaire, 
Que l'emperere li fist faire 
De jor en jor presens divers, 
Non pas de saie a .ij. envers, 
Mais d'or, de pieres, de samis, 
De dras de soie estraelis 
Ou de destriers o grant deduit ; 
Ostoirs de .vii. mues ou .viii. 
Li dona, qu'il en a assés. 
Ne li fu pas encore assés, 
S'il ne fuissent adés ensamble. 
Puis la quinsaine, ce me samble, 
S'est atornés por chevauchier 
Li quens cui moult ot tenu chier 
L'empereris et l'emperere. 
Ainc mais par nul home de mere 
Ne fu nus quens si honerés. 
Quant ses harnas fu atornés, 
Il prent a la dame congié : 
« Dame, fait il, ja m'en vois gié 
Comme li vostre chevaliers. 
Grans mercis quant si volentiers 
M'avés honeré et veü. » 
S'il ot de ses joiaus eü, 
Encore en ot il au partir. 
El ne le lait de li partir, 
Ains vait o lui dusc'au degré. 
O son congié, o son bon gré 
S'en part et tuit si compaignon ; 
Et si serjant et si garçon 
Se sont pieça mis a la voie, 
Et l'emperere les convoie 
Dusqu'as chans por plus honerer. 
Il porroit ja trop demorer 
S'il ne li dist et fait savoir 
La besoigne qu'il a d'avoir 
Sa grant aïe et son secors. 
Lés lui s'acoste par amors ; 
Sel prent par la resne de soie, 
Parmi uns blés ou uns hom soie 
S'en vont travers chans ambedui. 
Lors li commence son anui 
A raconter, et sa grant ire : 
Comme il vint primes a l'empire, 
Comme il mist ses sers de desus, 
Comme il ot maté et confus 
Contes, haus barons et chasés. 
Fait il : « Or est si revelés 
Li grans orguels  de ma servaille 
Que je n'iere tex que je aille 
De vile a autre sans conduit. 
Il ont mes forés, mon deduit, 
Mes chastiax, mes riches cités, 
Et cil que j'ai por eus matés 
M'ont laissié tot si a .j. fais 
Que honis soit princes qui laist 
Por ses vilains ses gentix homes. 
Li besoins que j'ai de preudomes 
Me ramentoit ma vilounie. 
Maleürtés qui prent et lie 
Les siens, et met de haut en bas ! 
Mi serf m'ont destruit et fait las, 
Por ce qu'il n'est qui me seceure. » 
L'emperere souspire et pleure, 
Moult fait samblant d'ome dolent : 
« Buens quens, fait il, si faitement 
M'est avenu com je vos di. 
Or vos requier je moult et pri, 
S'onques pitié ne gentelisse 
Ot en vos ne point de franchise, 
Que m'en perçoive a cest besoing. » 
Totes ses gens sont ja si loing, 
Qui n'entendent fors  a aler. 
Ce que li quens le voit plorer, 
Li atenrie moult son cuer 
Et qu'il set qu'il a jeté puer 
Por lui son avoir a waspail. 
En son cuer dist : « Se je li fail, 
Moult a mal emploié l'onor 
K'il m'a faite, qu'en grant dolor 
L'ont mis si serf par lor outrage. 
Ne puis faire millor voiage 
Avec mon cors n'aveques m'ame, 
Se je s'ounor et son roiame 
Li puis aidier a reconquerre, 
L'onor qu'il m'a fait'en sa terre 
Li doi je bien merir et rendre. 
Je n'i doi pas targier n'atendre 
Puis que je voi son grant besoing. 
Se je m'en vois et je m'esloing, 
Trop me targera mes afaires. 
Por ce qu'il est si debonaires, 
L'ont li mal serf si mal bailli. 
Je remanrai aveques lui 
.I. an ou .ij. ou espoir plus, 
Ançois qu'il n'en viegne au desus 
De la grant honte et del tort fait 
Que li malvais serf li ont fait. » 
Tot ce pense, mais mot ne sone 
Et l'empereres l'arraisone, 
Se li dit : « Bons quens, porroit estre 
Que remansissiés sire et mestre 
Et de ma terre et de m'onor. » 
- « Sire, fait il, por vostre amor 
Remanrai je en vo servise ; 
Et sachiés qu'en tele l'ai prise 
Que je jamais n'irai en France 
Dusque j'aie aidié la venjance 
A prendre des sers traïtors, 
Et que lor terre et lor honors 
Resera tote en vo demaine. » 
L'emperere grant joie maine 
Quant il ot la riche parole ; 
Par amors le baise et acole 
Et si pense que buer a dit. 
Onques n'i quist point de respit, 
N'onques d'iluec ne se remurent. 
Voiant tos ciaus qui o lui furent, 
En fist de s'onor connestable. 
Ceste chose fu veritable, 
Cele amors et cele aliance. 
Outre les mons envoie en France 
Li quens les bons chevaliers querre ; 
Ne veut pas maintenir la guerre 
Par les vilains ne par communes. 
Totes les choses fait communes 
As plus haut princes du païs : 
Il les fait si tos ses amis, 
Que par biaus dons que par franchise, 
Que chascuns iert a son servise, 
Cors et avoir et quanqu'il a. 
Sor ceus cui l'empereres a 
Guerre mortel et maltalent 
Vait en ost plus seürement 
Quant il a les cuers des barons. 
C'est par son sens et par ses dons, 
Par l'onor qu'il lor fait et porte. 
Forteresce ne mur ne porte 
Ne puet garir devant ses gens. 
Plus esploitast il a .v. cens 
Chevaliers c'uns autres a mil. 
Par son cors tot seul cuidast il 
Tote une ost estormir ensamble ; 
C'est cil qui as premiers assamble 
Et as dearrains se desarme. 
Quant il voit chevalier sans arme 
Et sans cheval et sans harnés, 
Il li fait doner bon et fres ; 
Se le retient de sa maisnie. 
En tel home est bien emploïe 
L'ounors, quant Diex li veut doner. 
Moult par savoit bien hounerer 
Et metre en avant son ami. 
Ne fu pas plus d'an et demi 
El service l'empereor. 
En si poi li a il s'ounor 
Tote rendue et aquitee, 
Et cil l'ont moult chier acatee 
Ki le sien ont saisi a tort. 
Moult est cil liés qui li estort 
Sauve sa vie ou sauf .j. membre. 
Ne bee pas a ciaus raiembre 
Qu'il peut ataindre ne consurre, 
Car cil qui fust bouchiers ou surre 
S'ert fais chastelains par richece. 
Moult fait a prisier la proece 
De celui quis a desconfis. 
Nus d'aus n'estoit seürs ne fis, 
Tant fust en haute forterece. 
Quant il sevent que cil s'adrece 
Vers aus qui l'ost maine et conduit, 
Il s'en issent a mie nuit 
Si s'enfuient fors du païs. 
Tant a fait li quens qu'il ra mis 
L'empereor en sa hautece. 
« Biax dous sire, fait il, en'est ce 
Ore raisons que je m'en aille ? 
Vés l'orguel de vo vilenaille 
Desconfit et mis a nïent. 
Or sachiés bien certainement 
Que moult beent a moi veoir 
Mes gens qui me quident avoir 
Perdu, quant je lor demor tant. 
Or si vos pri d'ore en avant, 
Por Dieu, que que de moi aviegne, 
Que jamais a vo cort ne viegne 
Nus sers por estre vos baillius. 
Car haus hom est honis et vix 
Qui de soi fait nul vilain mestre. 
Vilain ! et comment porroit estre 
Que vilains fust gentix ne frans ? 
Riches hom doit estre toustans 
Humles et dous, et ses consaus 
Li doit adés garder son miaus, 
Et faire droiture et justice 
A cascun. Ce que je devise 
Ne valt riens s'or ne faites plus. 
Metés vos haus homes desus ; 
Si les amés et tenés chiers : 
Por avoir paor de lor chiers 
Ne vos faudront, s'ensi le faites. 
Se besoins vos vient, en souhaites 
Il aideront a amender 
Les bas consaus, et amender 
Les communes et les vilains. 
Se grans avoirs vos vient as mains, 
S'en departés as gentix homes. 
Cil porteront por vos les sommes 
Es batailles et es estors. 
Cil assaudront por vos as tors 
Et metront le feu en l'atrait. » 
Que que li quens Richars retrait 
Ce que cascuns haus hom doit faire, 
Se sire ne se puet plus taire, 
Ançois li rescoust sa parole 
Et se li dist, que k'il l'acole : 
« C'est bien a faire quanque j'oi. 
Diex me criet les iex dont vos voi, 
S'ensi nel faç com vos le dites. 
Mais trop seroient or petites 
Nos amors, se vos me laissiés. 
Je sui par vos plus essauciés 
Que par tos ceus de mon empire. 
Certes, moult en seroit ja pire 
Ma cors, se je vos en laissoie 
Aler : jamais, jor que je soie 
Vis, ne serai .j. jor sans vos ; 
Ains sera ma terre entre nos 
Autresi vostre comme moie. 
Et bien sache ki c'onques l'oie 
Que je vos donrai feme et terre, 
La plus bele qu'il estuist querre. » 
Li quens a la parole oïe 
Que l'emperere ne velt mie 
K'il s'en voist, ains velt qu'il remaingne, 
Ne jamais, por rien qui aviengne, 
Ne l'en laira, ce dit, aler, 
Et qu'il li velt terre douner 
Plus qu'il n'en a en sa conté ; 
Et ce qu'il li a creanté 
Qu'il li donra la riche dame 
Et qu'il n'a si bele ou roiame, 
Li fait otroiier et voloir. 
« Sire, fait il, le remanoir 
Ferai donques, dés k'il vos plaist. » 
- « Sachiés, je ne voel pas qu'en laist 
En noncaloir ceste promesse, 
Fait l'empereris, la barnesse ; 
Je lo bien que ce soit par tans. » 
Ele l'enbrace par les flans 
De joie, por ce qu'il remaint. 
L'emperere et de sa gent maint 
Sont moult lié de sa remanance, 
Et se li dist tot a fiance 
K'il l'avra par tans bele et jenvre. 
L'endemain envoia a Genvre 
A la dama qu'el s'aparaut. 
Si li mande por voir qu'il viaut 
Que li quens Richars l'ait a fame. 
Li més s'en vait, vient a la dame, 
Se li a dit ce c'on li mande. 
Grant joie a quant cil le demande 
Dont ele oï tos les biens dire. 
L'emperere par son empire 
Fist savoir le terme et le jor 
Que si princë et si contor 
Viegnent tot a cest mariage. 
Li jors vint : es vos le barnage 
Tot assamble en mains de .viii. jors. 
On fist as noces beter ors 
Et vers et a chiens et a viautres. 
Tant i ot daintiés d'uns et d'autres, 
Richeces et biax garnimens. 
Tos li deduis estoit laiens ; 
N'ainc la ou rois Mars prist Yseut 
N'ot tant de joie com la eut 
Ou li quens Richars prist sa feme. 
Poi i ot barons el roiaume 
Qui ne li venist faire honor 
Ou par richece ou par cremor. 
Cascuns i ot femë ou fille 
La ou l'espousee s'abille, 
Et dames de pluisors païs ; 
Mais tot ausi comme li lis 
Vaint de biauté mainte autre flor, 
Ausi fait ceste de coulor 
Et de biauté toutes les autres. 
Li pavemens fu de la biautres  
De la chambre ou les dames sont. 
Il n'est estrumens qui n'i sont 
Quant on les amaine au moustier : 
Symphonies, rotes, sautier, 
Harpes, fleuhutes et vïeles. 
Ainc de dames ne de puceles 
Si grans plentés ne fu veüe. 
Cel jor ont tant d'amor eüe 
C'onques mais .ij. gens tant n'en orent. 
L'emperere et tuit les honorent 
Et la gentix empereris 
La nuit les maine an .ij. as lis 
Et .j. evesque qui l'en saigne 
Ki fait bel kanques li enseigne. 
Il les encensse et beneïst. 
Bien puet dire qui ces veïst 
K'ainc ne vit si bel ne si gent 
Ne si blans de dras ne de gent. 
Cele nuit sont couchié ensamble 
Si com raisons et lois assamble. 
Les gens cele premiere nuit 

Si com il son afaire dut, 
S'i joua tant qu'ele conçut 
.I. fil qui puis fu emperere. 
Tant le porta sa bone mere 
Que li termes de la naissance 
Fu venus, et que la semance 
De ses biax flans chaï sor terre. 
Quant il fu nés on fist lués querre 
Les parins et l'oile et le cresme 
Et .j. evesque qui baptesme... 
Grant joie ot a l'enfant lever. 
Li parin l'ont fait apeler, 
Je cuit, Guilliaume en droit bautesme. 
Or oiés que cel jor meesme 
Ajut ausi l'empereris 
D'une fille qui Aelis 
Fu apelee en bautestire. 
Moult en fu liés quant l'oï dire 
L'emperere et s'en fist grant joie. 
Ne cuidiés pas que mains s'esjoie 
Li quens Richars de son bel fil. 
En piors dras que de chainsil 
Nel daignoit couchier la norrice. 
A .j. castel pres de Venice 
Estoit la contesse acouchie. 
Bien fu enbordee en jonchie 
La chambre ou ele jut la dame. 
En tote la terre n'ot feme 
A haut baron ki nïent vaille, 
Ne pucele, qui or n'i aille 
Veoir la contesse et l'enfant. 
Jamais ne quit que feme enfant 
Si bel enfant, et bien puet estre ; 
Et de tot ce k'on puet biax estre 
Ot mis en lui assés nature ; 
Mais en si jovene creature 
Ne se puet la biautés estendre. 
.iij. norrices ont fait entendre 
A lui norrir, qui ne font el, 
Et se sont dames de l'ostel : 
L'une l'alaite de son lait, 
L'autre ne sueffre ne ne lait 
Ki face son berç s'ele non, 
L'autre le porte par maison, 
Et si le couche et si le baigne 
Quant ele veut et il le daigne 
Soffrir, sans crier et sans braire. 
Quanque norrices doivent faire 
Li font bel et soëf et bien. 
Tant l'ont norri k'il avoit bien, 
Si com li contes dist, iij. ans. 
Et quant il fu raisons et tans 
C'on le dut sevrer, on le soivre. 
A moult grant anui s'en dessoivre 
La norrice qui l'alaitoit. 
Cascuns des chevaliers estoit 
Garis quil pooit comporter. 
Il savoit ja si bel porter 
Ses bras as cols des chevaliers ; 
As serjans et as escuiers 
Devenoit baus et enraisniés. 
Moult par en est joians et liés 
Li bons quens et sa bone mere. 
De sa teste qui si blonde ere 
Resambloit il .j. angelot. 
Quant l'empereres dire l'ot 
Que il est si preus et si sages, 
Il a mandé par .ij. messages 
La contesse qu'el li envoit 
Par la grant foi que li devoit. 
Li quens se sire ausi li mande 
Que l'empereris li commande 
Que li envoit, ne le laist mie. 
Li message, de ce lor prie, 
S'en vont monter a lor ostel ; 
Montent, si s'en vont, n'i ot el, 
Et chevauchent par moult grant rage 
Dusque la ou ert a estage 
La feme le conte Richart. 
Il vindrent au chastel si tart 
K'il estoit ja tans de mangier. 
La contesse ert en .j. vergier 
O son fil et o ses puceles. 
Atant es ciaus qui les noveles 
Li aportent de par le conte. 
Li uns des messagiers li conte 
Ce c'on li commanda a dire : 
« Dame, l'emperere me sire 
Comme sa boine chiere amie 
Vos saluë, et si vos prie, 
Et l'empereris ensement 
Le vos prie moult doucement 
Que vos lor envoiés Guilliaume. 
Desor tos ciaus de son roiaume 
Le velt amer et tenir chier. » 
Quant la dame ot le messagier, 
Moult l'en est bel, et si l'en poise, 
Car c'est la riens qui plus l'envoise, 
Sa grans biautés et ses samblans, 
Et ce que a tos est plaisans 
Li enfance de Guillemot 
Et ce que sa mere l'amot. 
Et ki moult ert cortoise et sage, 
Belement respond au message : 
« Biax amis, fait ele, biau frere, 
Puis que me sire l'emperere 
Le velt avoir, jel voel moult bien : 
Mais je l'aim plus que nule rien, 
K'il n'est riens plus bele de lui. 
Mautalens, corous ne anui 
Ne puis avoir tant que jel voie. 
C'est m'esperance, c'est ma joie, 
C'est mes joiaus, c'est mes soulas. » 
Ele li tent andeus ses bras, 
Et li enfes a li acort. 
« Biax fix, quant vos serés a cort, 
Moult en sera joieuse et lie 
L'empereris et sa maisnie. » 
La face li baise et la bouce. 
L'ore et li tans viens et aproce 
C'on dut souper : on met la table. 
La feme au gentil connestable 
Ses chevaliers mande et fait querre : 
Ne voisent a tornoi n'a guerre, 
K'il remainent por li servir. 
Ele set moult bien deservir, 
La gentix dame debounaire ; 
A cascun done reube vaire 
As festes anveus, qui que faille. 
Ele fist a une touaille 
Lés li les messagiers seoir. 
Moult orent a mangier le soir 
Et bons vins, et noviax et viés, 
Tant que cascuns en fu tos liés ; 
Puis parla on d'aler couchier. 
La riens que la dame ot plus chier 
Fist lés li couchier en son lit. 
Moult perdera de son delit 
Quant li enfes en iert alés. 
Au matin, quant il fu levés, 
Ele fait atorner la voie. 
.V. damoisiax o lui envoie 
Sor bons chevax, estre son mestre ; 
Sans celui ne pooit il estre, 
K'il l'entroduit et si l'aprent. 
La mere entre ses bras le prent, 
Si l'estraint et acole et baise. 
Por ce qu'il siece plus a aise 
Li fait ele en sa sele metre 
A tel qui s'en set entremetre 
.I. oreillier de plume mole. 
Que qu'ele le baise et acole, 
L'iave del cuer li sort del vis. 
Ele meïsme l'a assis 
Sor la sele moult belement. 
Moult par envoie bel present 
La gentix contesse a la cort. 
Grant duel i a ains qu'il s'en tort 
Des chevaliers et des puceles ; 
En plorant dïent cil et celes : 
« A Dieu, Guilliaume, a Dieu, biau mestre, 
A Dieu tuit ! » Lors issent de l'estre, 
Et li serjant quil vindrent querre. 
Les remanans prent et si serre 
Pitiés, qu'il ne pueent parler. 
La dame fu pres de pasmer, 
Mais ce li fait auques de bien 
K'il avra honor et grant bien 
S'il est a cort avoec son pere. 
Et si set bien que l'emperere 
Et la roïne en seront lié. 
S'ont tant par ostex chevauchié 
K'en poi de tans vinrent a cort. 
A lor descendre moult acort 
De vassax ki sont par la sale, 
Et l'empereïs i avale 
Lués droit k'el en seut les noveles. 
Bele Aelis et et ses puceles 
S'en vont jouant a sa venue. 
De par sa mere les  salue 
Que ses maistres li ot apris. 
La dame l'a baisié et pris 
Par la main et puis Aelis. 
Sa robe estoit d'uns dras partis 
Dont la colors estoit rosine, 
Mais cele estoit si enterine 
Qu'il ot el pumel de la face 
Qu'ele vaint celi et efface 
De la robe qu'il ot vestue. 
De la honte qu'il a eüe 
Li encolorist la color. 
Nus ne set choisir le menor 
De Guilliaume ne d'Aelis. 
Qui les eüst par tot eslis 
Ne trovast il .ij. si pareus 
De vis ne de bouche ne d'ex. 
Il samblent estre suer et frere. 
El grant palais ou l'emperere 
Est, et li quens et sa maisnie, 
L'en mena la dame et s'amie 
Par grant chierté, le damoisel. 
Ainc mais ne si preu ne si bel 
Ne vit nus hom venir a cort ; 
Meïsmes li peres i cort 
Por baisier ; ne se pot tenir, 
Que que l'en deüst avenir, 
Que nel baisast, et l'emperere. 
Diex ! s'or seüst sa boine mere 
Comme il est bien a cort venus, 
Li anui qu'ele en a eüs 
L'en peüssent moult bien laissier. 
On enmaine l'enfant mangier 
En la chambre a la damoisele. 
Moult l'en croist li cuers et oisele 
De çou qu'ele a tel compaignon. 
Li sire et la dame par non 
Ont rouvé qu'il soient ensamble. 
Ne voelent mais c'on les dessamble 
Ne por boivre ne por mangier, 
Ains velt c'on face sans dangier 
Ausi por lui comme por li ; 
Ceste chose lor abeli. 
Or sont li dui enfant a aise ; 
Il n'est riens qui as gens tant plaise 
Com ce qu'il ont  si grant biauté. 
Bien ont .iij. ans ensamble esté 
C'onques entr'aus n'ot mautalent. 
Il s'entrevoient boinement 
Si qu'il sont andui a cascun... 
Cil qui a ans .ij. ne puet plus 
Faire sa volenté entiere, 
Car amors ki deçoit maniere 
Les a ans .ij. en tel point mis 
Que cis nons lor plaist ja « amis » : 
Dous nons est d'ami et d'amie. 
La damoisele ne laist mie 
Por sa maistre ne por sa mere 
Que ne l'apiaut ami ou frere, 
Frere por couvrir l'autre non, 
Si que tot cil de la maison 
I notent plus chierté qu'amor ; 
Mais qui son vis et sa color 
Et si esgardast ses biax ex, 
C'est la riens par k'il seüst miex 
Li quex des nons li fust plus dols, 
C'uns faus souspirs et .j. senglous  
La prent enmi le non d'ami ; 
Et li oel li sont pres demi 
Apetisié de fine angoisse. 
Il n'est riens qui vers amor puisse 
Bareter ensi longement : 
Li celers ne li valt noient, 
Car lor regart sont tot commun. 
Andui ont il robe tot d'un 
Ou il n'a graine ne bresil, 
K'il sont de soie et de chainsil, 
D'emperiaus et de samis. 
Del damoisel et d'Aelis 
Estoit moult bele l'assamblee, 
Car se nature eüst emblee 
La grant biauté que lor dona, 
Si desist on que lor en a 
Assés doné por une fois. 
Cil est trop biax et trop adrois, 
Et Aelis gente et alise. 
En aus .ij. ot tant gentelisse 
Com en .ij. gens peüst plus estre. 
Li damoisiax avoit .j. mestre 
Ki li aprent de l'escremie ; 
Por combatre nel fait il mie, 
Mais por avoir grignor alaine, 
Et c'est une chose certaine 
Que hom va plus bel et plus droit 
Et si en est on moult plus droit : 
Tos cis biens vient de l'escremie. 
Et quant il est avoec s'amie, 
Moult la set servir de biax dis, 
De dés, d'eschés, de gius partis ; 
De ce set il tant que nus plus. 
As chans li aprent le seurplus, 
Et a tenir escu et lance. 
Savés la riens qui plus l'avance, 
Ce qu'il aprent trop volentiers ? 
Li maistres li fait les destriers 
Poindre et guencir et eslaissier : 
Nule chose n'i velt laissier 
De coi il fust repris a cort 
Que ne li aprende, et a cort 
Terme, por voir, et a brief tans. 
Et quant Guilliaumes ot .x. ans, 
Moult fu a cort de tos amés, 
N'onques ne fu ne vis ne nes 
Qui oïst issir de sa bouche 
.I. sairement n'un lait reproche, 
N'onques ne dist mal de nului. 
Et s'on li ot robe faite hui, 
Il la donast jusqu'au quint jor ; 
Et s'il vit vassal a sejor 
En la porte, a pié, sans roncin, 
S'il deüst prendre en larrecin 
Les deniers, se l'en feïst querre. 
Moult par sot bien amis aquerre 
Par biau parler et par largece. 
Bele Aelis. Hé ! Diex, en'est ce 
La plus prex et la plus cortoise ? 
Tuit cil a cui ele s'envoise 
En sont moult lié, que c'est raisons ; 
Moult lor sot bien chanter chançons 
Et conter contes d'aventure. 
Moult lor sot en une chainture 
Portraire l'ami et l'amie ; 
Et sachiés bien que ne vieut mie 
Tant atendre c'aucuns li quiere : 
Bel anel ou bele aumosniere, 
Ou ataches, quant el les a 
Faites, tos li premiers les a 
Qui li demande, et volentiers. 
Il n'estoit deduis ne mestiers 
Dont pucele deüst savoir 
Qu'el n'i atort si son savoir 
K'ele en set plus c'une autre feme. 
Tos li deduis ert d'un roiame 
En estre o li et o Guilliaume. 
Ses chevaliers fait las a hiaume, 
Et les  fait a ses beles mains. 
Plus ot en aus .ij., c'est du mains, 
De bien qu'en tos ciaus de l'empere, 
Et li buens quens et l'emperere 
En font par maison lor jouiaus. 
Deduis de forés et d'oisiaus 
Lor plaist ore plus c'autre chose, 
C'est por ce que nus ne lor ose 
Livrer anui ne autre entente. 
.I. jor se gist en une tente 
L'emperere en .j. sien vergier, 
Et ses gens et si chevalier 
Cuellent del fruit por iaus deduire, 
Et por ce qu'il ne voelent nuire 
Lor signor et le conte ensamble, 
Qu'il voelent parler, ce me samble, 
Et consillier de lor afaire. 
Et Guilliaume, le debounaire, 
Et Aelis qu'il ne het mie 
S'en vont com amis et amie, 
Deduisant parmi le vergier, 
Et font samblant de fruit mangier. 
Il s'entredechacent et boutent, 
Puis s'entregardent, que il doutent 
L'apercevance de lor peres. 
Mais li bons quens ne l'empereres 
N'i entendoient el que bien. 
L'emperere n'aime tant rien 
Com le damoisel et la fille, 
Et c'est por la boine semille 
U il les voit asemillier, 
Et pense : a els apareillier 
Devroit penser trestos li mondes. 
Des biax ex et des testes blondes 
Et de cors, perent il bien estre 
Li plus gentil de lor ancestre, 
Et de sens plus que d'autre chose. 
Li quens le voit penser, si n'ose 
Demander ce qu'est qu'il pensoit. 
Fox le demande, qui qu'il soit, 
S'il n'est de si tres grant afaire 
K'il puist celui aidier a faire 
Com poi que soit de ce qu'il pense, 
U par son sens u par despense, 
U par aucune chose faire 
Ki puist celui aidier et plaire. 
Cil doit autrui penser enquerre 
Ki li puet aidier a conquerre 
Aucune chose du penser, 
U il nel se doit ja penser 
Que li demant por nule rien, 
Que maintes gens ne sevent rien 
S'en pensant non u par souhait, 

S'il ne lor puet desaaisier 
En penser et en souhaidier. 
Dont s'a li bons quens porpensé, 
Et l'empereres a pensé 
Savoir s'il voudra metre a oevre ; 
Au plus chier ami le descuevre 
K'il a en toute sa maison : 
« Quens, fait il, je vos pri .j. don 
Que je voel que vos me doigniés. » 
- « Sire, fait il, et vos l'aiés, 
Que ja n'en quier prendre conseil, 
Car por vostre amor pener veil 
Et por vo grant anui abatre ; 
Et se nus hom se velt combatre 
Vers vos, et faire nule estorsse, 
Par tans li mosterrai destorse 
Ma baniere et vostre pooir. » 
- « Biax quens, por ce ramentevoir, 
N'est par la parole esmeüe, 
Mais por l'amor que j'ai eüe 
A vos, et que je voel avoir, 
Voel je de Guilliaume faire oir 
Et de ma terre et de m'ounor, 
Et si voel qu'il ait a oisor 
Ma fille Aelis que voi la. » 
Quant li quens la parole en a 
Entendue, moult s'en fait liés. 
Il l'en encline jusqu'as piés 
Et se li dist plus d'une fois : 
« Grans mercis, mais ce n'est pas drois 
Ne chose qui onques puist estre, 
Por coi li princë et li mestre 
De vostre regne et li contor 
Le tendroient a grant folor 
Se vostre fille avoit mon fil. 
Nel tienent pas a si gentil 
Que il tornast a honerance. 
Vo fille avra le roi de France ; 
S'en croistrés d'avoir et d'amis. » 
- « Comment, fait il, vos m'avés mis 
En l'onor et en la hautece ; 
Puis que la fille est moie, en'est ce 
Drois et raisons que je en face 
Ma volenté, cui qu'il desplace ? 
Si ferai je ; n'en doutés mie 
Que il n'ait ma fille et m'amie 
A oisor, ce sachiés de voir. » 
- « Diex ! comment ? » - « Volés le savoir ? 
Jel vos dirai en poi de tens. 
J'ai porpensé .j. tel porpens 
Par qu'il l'avra et sans estrif. 
A poi de terme, se je vif, 
Assamblerai .j. grant concire 
Des haus barons de mon empire ; 
Si lor dirai, par couverture, 
Que je ne sai quele aventure 
Est a venir de moi ne d'eus ; 
Por ce, si me doignent entr'eus 
.I. don qui poi lor grevera ; 
Et puis que nus d'eus ne savra 
Quex il iert, ja n'iert contredis. 
Or soiés tous seürs et fis 
K'il iert ensi com je vos di. 
Ja n'i avra nul si hardi 
Ki puis vers moi le contredie. 
Buer venistes de Normendie, 
Quant a tele honor est eslis 
Vos fix qu'il avra Aelis. » 
- « Sire, fait il, voir avés dit. 
Or sai je bien que moult petit 
Vos ai servi por tel deserte ; 
Mais li biens ki en vos s'aherte 
Et l'onors et la grant franchise 
Le vos fait faire et gentelise, 
Quant vos volés qu'il ensi soit. » 
Li quens tant fort s'esjoïssoit 
Por la hautece  et por l'onor 
Ne cuide pas a tans n'au jor 
Venir que cele honors li viegne. 
« Sire, fait il, Diex vos maintiegne 
Et dont tant vertu et pooir 
Que mes fix puist l'onor avoir 
De l'empire aprés vo decés. » 
La parole remest em pes, 
Que nus, fors il dui, ne le sot. 
L'emperere qui moult amot 
Le damoisel et la besoigne 
Ne bee pas a faire aloigne, 
Ains velt que li termes soit briés. 
L'endemain par letres et briés 
Mande ses princes, ses chasés, 
K'au jor qui est pris et noumés 
Soient a lui trestot a raigne ; 
Et s'il i a nul qui remaigne, 
Bien em porra perdre s'amor. 
Que par raison, que par cremor, 
Tuit i vienent, nus n'i remaint. 
L'emperere en .j. palais maint ; 
Tos fu de marbre, ainc n'i ot fust ; 
Et qui a l'un coron en fust, 
Ains onques n'i peüst entendre, 
Tant i volsist grant  escout prendre, 
Raison qui a l'autre fust dite. 
L'assamblee n'est pas petite 
Des barons el riche palais. 
Des povres vavassors vos lais 
A parler, que n'en est or contes : 
Tant i ot dus, princes et contes, 
Vesques, abés et archevesques, 
Bien pot dire qui fu aleques 
C'onques a cort n'a parlement 
Ne vit mais tant communalment 
De barons com il ot laiens 
Ne tant de si biax garnemens. 
Bien pert estre poissans et sire 
Qui justice si fait empire 
Et qui de tans barons est mestre. 
Quant l'emperere les vit estre 
Environ lui, ses haus barons, 
Il se pense c'or est raisons 
De la besoigne ramentoivre. 
Ne la velt pas por aperçoivre 
Del tout en tout manifester. 
Quant il ont tot laissié ester 
Les paroles, le gieu, le rire, 
Lors lor a commencié a dire 
La parole par moult biau sens : 
« Signor, fait il, moult a grant tens 
Que j'ai esté de vos tos sire. 
Se je par corous et par ire 
U par mauvais conseil ai fait 
Nule chose qui vos soit lait, 
Je vos em pri a tos merci ; 
Car se je sui orendroit ci, 
Espoir s'iere demain en terre. 
En tant estor, en tante guerre 
M'avés servi et fait honor 
Que de ma terre et de m'ounor 
Vos devés bien fier par droit. » 
Par cest mot les muet si lués droit 
En pitié et en gentelise, 
Que cascuns li dist qu'il eslise 
Son avoir u soi a despendre : 
Ja tant que il aient que prendre, 
Ne li faudront jusqu'a la mort. 
Nature les prent et remort 
K'il les a norris et il lui ; 
S'il lor a fait mal et anui 
Par mal conseil u par folie, 
Pitiés qui tout prent et tot lie 
Lor fait de bon cuer pardoner. 
Lors voit bien qu'il puet demander 
Le don qu'il couvoite et desire. 
Ne demande pas comme sire, 
Mais par amors, et il li dounent. 
Quant il voit que tot abandounent 
Lor cuers a voloir ce qu'il velt, 
De la grant joie qu'il en eut 
Les mercie ; puis si lor dit 
K'il a sor tos autres eslit 
Guiliaume por faire signor 
Et de sa fille et de s'onor. 
Quant ce fu dit, isnelement 
A maint en cangent  li talent 
K'il n'aiment pas le mariage, 
Ains dïent tuit de grant outrage 
Vient lor signor et de folie, 
Quant il a si bas home alie 
Par mariage la pucele. 
Por qu'en parole cil ne cele ? 
C'est tot a lui puis qu'il l'a dit, 
Et il l'ont tot sans contredit 
Otroié ; et s' or desdisoient, 
C'est por ce qu'il ne se gardoient 
Qu'il lor deüst tel don rouver ; 
C'est tos noiens d'arriere aler, 
Que moult est fox qui fait manaide 
En maniere qu'ele soit laide. 
Il ne puet estre qu'il ne l'ait, 
Puis que l'emperere le lait 
Et sueffre et velt, et la roïne. 
Por qu'en aquerroient haïne 
Tuit cil a cui noiens ne monte 
Ne de l'onor ne de la honte ? 
« Bien l'ait, jamais n'en parleromes ! » 
Atant a fait devant ses homes 
L'emperere les .ij. enfans 
Amener. Ja en lor vivans 
Ne verront il .ij. ausi biax : 
Il sont d'un drap d'or a oisiax 
Vestu, a flors et a lunetes. 
Moult poi ot ja de mameletes 
La pucele sor les costés. 
Li damoisiax s'est acostés 
Lés li, si l'a par la main prise. 
Ne fu pas nature entreprise 
En lor tres grans biautés former ; 
Certes, moult en fait a amer 
L'emperere, qui que l'en hache. 
Ce li met Diex en cuer qu'il face 
Des .ij. enfans le mariage. 
Ne sont pas encor de l'aage 
K'il se puissent entrespouser. 
Por plus seürement passer, 
Que ne set qu'est a avenir, 
L'empereres a fait venir 
Les sains : si lor jure et creante 
Et des barons tresqu'a .l. 
La terre a avoir, que k'aviengne, 
Puis son decés, Diex les maintiegne ! 
Moult lor est bien asseüré, 
Et li baron l'ont creanté. 
L'empereris le loe et velt, 
Et s'aucuns autres le desveut, 
Ce metra on en bel deport. 
Des ore est mais raisons c'on port 
A Guilliaume grignor honor : 
Mainte gent l'ont par grant amor 
Honeré et servi par grace, 
Or covient que cascuns le face 
Par fine dete desor mais. 
Qui puis n'ot que faire u palais 
Si s'en issi tot maintenant. 
Li bons quens a pris en riant 
Son fil par le bliaut de Sire. 
« Fix, fait il, or estes me sire, 
Dieu merci, et no bon signor. 
Ne cuit avoir mal ne dolor 
A nul jor mais tant com je vive. » 
Tout entor le cuer li arive 
Pitiés, si qu'il le fait plorer. 
De joie prent a honerer 
La pucele qu'il ne het mie. 
« Vos estes ma dame, m'amie, 
Et je serai li vostre  amis, » 
Fait il. La bele li a mis 
Entor les flans ses .ij. biax bras. 
« Sire, fait ele, cui g'enbras, 
Mes pere estes or maintenant. » 
Par les mains s'entrevont tenant 
A grant joie en la chambre arriere. 
Ensi depart en tel maniere 
Li parlemens et l'assamblee. 
Ainc puis ne furent a celee 
Lor parlemens ne lor delis 
Entre Guilliaume et Aelis. 
Tot lor delit sont mais commun, 
De toz est cil sire, fors d'un 
Que s'amie li garde et serve 
Jusqu'a tant que sa gens le serve 
Comme signor et comme roi. 
Ainc mais ne prist hom tel conroi 
Des .ii. enfans com l'emperere 
En prent, et li quens et la mere : 
Tuit troi font lor joiaus d'eus .ii. ; 
Mais moult naistra par tans grans deus 
En cele joie, et grant tristece, 
C'uns grans maus et une destrece 
Est prise au conte, et moult soudaine. 
Bien le porta une quinsaine 
Li ber, ains qu'il s'en alitast. 
Mires n'i vient qui ne li tast 
Lués a la pous u a la temple. 
Cil dïent qu'il se rende au Temple, 
Car il n'i voient garison, 
Car c'iert grans dels s'uns si preudom 
Muert en son lit comme une beste. 
Or n'i a mais deduit ne feste 
A la cort, ne point de leece. 
Fait l'emperere : « Diex ! or n'es ce 
Mie tex maus com j'ai veü. » 
Li mal, li cop qu'il a eü 
Li ont si le pis estoupé, 
Si houni et mal atorné 
K'il ne puet avoir bien s'alaine. 
Li enfant cui jovenesce maine 
N'en prennent pas tant a lor cuers 
Com il lor fust mestiers et oés : 
Toustans atendent le respas. 
Les sages gens ne dïent pas 
Que ja i ait mestier mecine : 
Puis qu'il ne sue ne termine 
N'il ne quiert nule garison, 
Il n'i a se del morir non, 
Que ne puet pas sans mangier vivre. 
N'est pas encore la mors trop ivre 
Ki velt prenre si fait baron, 
Ains velt faire gran mesprison ; 
Si fait ele, et grant vilenie, 
Quant ele ensi prant et lanie 
.I. preudome comme .j. mauvais. 
Ne l'en fali, espoir, jamais 
Si avoir fait de ne sai quant. 
S'ele espargnast le conte tant 
Que ses fiex eüst pris sa feme, 
Viax, s'il l'eüst veü, a l'ame 
En fust a tos jors mais plus sés. 
Tels gieus set ele faire assés, 
Que cels qui ont les grans avoirs, 
Et qui sont pres de lor voloirs 
Acomplir, ciaus prent ele et tue. 
Male coustume en a eüe : 
Si criem que jamais ne li chaie. 
Dés le tans saint Crespin-en-Chaie 
Commença ce, et encore dure. 
Moult par est de pute nature 
Que n'a de nul home pitié. 
« Las ! la dolors, las ! l'amistié, 
Fait l'emperere, que j'avoie 
Ert de cest home que j'amoie. 
Grant joie atendions ensamble. 
Au samblant que fait, ce me samble, 
Ne puet mie veoir le terme. » 
Diex ! tant souspir et tante lerme 
I ot en la cambre plouree 
Quant la gentix dame honeree, 
La feme au conte, i est venue ! 
Ainc tant com il jut ne fu nue 
Ne despoillie sa moillier. 
Toustans li fait les ex moillier 
La pitié qu'ele a del baron. 
« Lasse, fait ele, del baron 
Nos a Diex soufert a avoir. 
Or ne puet a son mal valoir 
Emplastres, ne puisons, ne mires. 
Tans corous, tans maus, tantes ires 
Comme j'ai, por coi ne m'acorent ? » 
Les larmes por tex mos li corent 
De pitié contreval les faces. 
« Mors, fait ele, que que tu faces, 
Se tu le prens, ne me lais mie ; 
Ains iert m'ame a la soie amie 
Ausi com li cors a esté 
Amis au sien ; en tel santé 
Com il est, se toi plaist, me met. » 
En .j. mardi bien matinet 
Sua li quens chaude suor. 
Or en sont en grande solor 
Quil gisent devant et entor ; 
C'est por noient, n'i a c'un tor : 
Morir l'estuet, c'est grans damages. 
De l'angoisse li biax visages 
Li retrait, et noircist et taint. 
La mors qui tote riens estaint, 
Le prent, nel velt laissier plus vivre. 
Del millor fait le mont delivre, 
Je cuit, qui i fust a cel jor. 
Lors commencent li cri, li plor 
A engrangier, et la dolors. 
L'empereres brait comme uns ors, 
Et la contesse et la roïne. 
Cascuns des enfans s'esgratine 
Et font duel, ainc tex ne fu fais. 
Le gentil conte et ses grans fais 
Plaignent tuit cil de la maison. 
« Ahi ! font il, biax gentix hom, 
Quel damage que tu nos lais ! » 
Ses departies et si lais 
Valent plus de mil mars d'argent. 
Qui donc veïst la soie gent, 
Com cascuns se desache et tire ! 
Se nus por duel ne por martyre 
Deüst morir, il fuissent mort. 
« Ahi ! font il, pautonnier ort, 
Vivrons  nos donc, et cil morra ? 
Dehait la mors qui ne nos a 
Tués, quant cis est abatus ! » 
Atant i vient tos revestus 
Li covens d'une haute glise. 
Cil sont taint et pers comme glise 
Qui se pasment en la maison. 
O crois et o procession 
Et a moult grant sollempnité 
Ont le cors a lor cols porté 
Li haut baron jusqu'au moustier. 
Se Diex vausist nul home aidier 
A revivre, cil revesquist, 
Car je ne cuit c'onques nasquist 
Uns hom dont tant de gent plorassent. 
Cuidiés vos que s'il ne l'amaissent 
Qu'il em ploraissent a tex cris ? 
Entre Guilliaume et Aelis 
Sont lés la biere d'une part. 
« Pere, la mors qui nos depart, 
Fait il, me fait moult mal por vos. 
Bons sires, ja n'avïés vos 
En ceste terre nul parent. 
Or remandrai je ci parent 
Tous seus de parens et d'amis. 
La vraie crois u Diex fu mis 
Soit hui escus a la vostre ame. 
En tante terre, en tant roiame 
Fustes redoutés et cremus : 
Or gisiés ci taisans et mus, 
Si ne vos laist la mors respondre. 
Comment verra cis las repondre 
Vo cors en terre et couveter ? 
On vos soloit si redouter 
C'on ne parloit se de vos non. 
Hom de tel pris ne de tel non 
Com vos fustes, deüst il donques 
Morir ensi ? Il n'avint onques 
Que fuissiés mors, je nel croi mie. » 
Il saut sus de dalés s'amie, 
Si sache a lui pailes et dras : 
« Pere, fait il, qui m'engendras, 
Parles a moi, frans chevaliers ! » 
Au sachier fist .ii. candeliers 
Verser desor le pavement. 
« Las, fait il, or voi bien comment 
Il est, quant il ne me dist mot. » 
La pucele qui moult l'amot 
A au cuer tel duel et tel rage 
Que por .j. poi qu'ele n'esrage. 
Tel paor a que ne s'ocie. 
Tote la chars li est noircie 
Et li biax vis de maltalent. 
« Mors, fait ele, mal marrement 
Aies tu qui tel mal me faites, 
Ki moi et mes dames deshaites, 
Et mon signor et mon ami. » 
L'empereres restoit enmi 
Le cuer, ou il faisoit son duel. 
« Cuens, fait il, dous amis, mon voel 
M'eüst la mors avoec vos pris ; 
Car ma hautece et mes grans pris 
Est hui por vos moult abaissiés. 
Se Diex de la ou je me siés 
Me laist a tot mon sen lever, 
S'il ne devoit m'ame grever, 
Se j'orendroit ne m'ocioie 
Et se je mix la mort n'amoie, 
S'ele me prennoit orendroit. 
Dolans caitis, dont n'ai je droit 
Se jou me has, quant cis est mors ? 
K'il n'estoit hom del mont as pors 
Ki m'osast nule riens meffaire, 
Si doutoient le grant afaire 
De cest preudome, et la vistece. » 
- « Sire, font li baron, or es ce 
Dex de folie u deus d'enfance ? 
Tel seürté et tel fiance 
I puet cascuns de nos entendre. 
Vos devés au service entendre 
Et proier Dieu a genillons 
Que, ensi que nos le volons, 
Ait de la soie ame pitié. » 
Sa feme n'a pas la moitié 
Esté devant le cors em pais. 
« Lasse ! fait ele, se je pais 
Mes ex de larmes, moult faç bien, 
Por la hautece et por le bien 
De celui qui tant m'a amee, 
Que je pert. » Adonc s'est pasmee 
Entre la biere et une escame. 
Au revenir, dist : « La vostre ame, 
Sire, soit hui lassus es ceus 
Avoec celes et avoec ceus 
Qui sont en joie en paradis. » 
Ançois fu passés miedis 
Que la messe au cors fust cantee, 
A grant paine fu escoutee 
Por la grant noise de la gent. 
On portoit en hanas d'argent 
L'offrande as gens par le mostier ; 
Trop ont crié : ce n'a mestier, 
Tot ce covient a remanoir. 
Moult lairont mais petit manoir 
Li clerc ses gens dalés le cors. 
Des encensiers valoit li ors, 
Je cuit, plus de .xx. mars assés. 
Quant li cors fu bien encensés 
Et il ot quanques avoir dut 
Por la hautece  c'on li dut 
Faire, por sa tres grant valor 
Et por l'amor l'empereor 
Qui ot le lieu moult honeré, 
Ont li clerc le cors enterré 
Droit entre le cuer et l'autel. 
Quant ce fu fait, il n'i ot el 
Que d'aler en maison arriere. 
La contesse en nule maniere 
Ne s'en puet a son pié raler, 
Ne Guilliaumes ne puet parler 
Por la dolor qui si l'esroe. 
« Las ! fait il, de com haute roe 
M'a fait hui la mors trebuchier ! » 
L'empereres l'a fait couchier 
Lués droit qu'il furent en maison. 
Sa mere, la feme au baron, 
Ne volt herbergier ne descendre. 
Li biax vis li est plus que cendre 
Tains et noircis et la coulors, 
Et la pitiés et la dolors 
Ne la laist pas monter en l'estre 
Dont ses bons sires soloit estre 
Tous connestables et baillius : 
En poi li est cangiés li gius 
Et li visnages et la cors. 
Li congiés fu petis et cors 
Qu'ele prist a l'empereor. 
L'emperere, por la dolor, 
Ne li pot onques soner mot. 
Bele Aelis, qui moult l'amot, 
Li dist a grant paine : « A Dieu, dame. » 
Or s'en va la plus triste fame 
Ki ainques fust ne jamais soit. 
Nus ne porroit dire orendroit 
La grant dolor ne la grant ire 
Qu'ele a au cuer ne le martyre. 
Ensi est de la cort partie, 
Et des barons une partie 
La convoient por deporter. 
Tel duel convient laissier ester 
C'onques riens n'en vi gaaignier, 
Fors tant c'on s'en puet mahaignier 
U chaoir en .j. grant malage. 
Guilliaumes por le mariage 
Remest a cort avoec s'amie, 
Mais fortune, las ! ne cort mie, 
Qui li ot comencié a faire 
Tant d'onor : or met son afaire 
El retorner tot autrement, 
Se li livres ne nos en ment. 
Li mors au mort, li vis as vis : 
Moult par fu tost, ce m'est avis, 
Del gentil conte la proece 
Mise en oubli, et la hautece : 
Moult en fu tost remés li deus. 
Or est Guilliaumes remés seus 
En la cort a petit d'amis ; 
Et l'emperere i a ja mis 
Entor lui noviax conseilliers, 
Les traïtors, les losengiers 
Qui jadis li fisent tans maus. 
Ains que li quens fust senescaus 
N'osoit il aler sans conduit 
De vile a autre, fors par nuit. 
Or esgardés confaite honte : 
Por eus mist il es mains le conte 
Lui et sa terre por deffendre. 
Maint fort chastel lor mist en cendre 
Et maint haut mur lor mist par terre ; 
Si les destruist  par fine guerre 
Qu'il les fist venir a merci. 
Tant a alé de la en ci 
Que li quens est mors et honis. 
Or est l'emperere malmis 
Qui entor lui les a atrais : 
Mix li venist qu'il se fust trais 
.I. des ex, s'il vit longement, 
Car il porpensent ja comment 
Il se porront mix entremetre 
De Guiliaume honir et metre 
Fors de l'onor l'empereor, 
Et k'il sa fille ne l'onor 
N' ait aprés le decés le pere. 
Or conte et dist que l'emperere 
En aloit .j. jor en riviere 
Et faisoit de mainte maniere 
Oisiax porter por eus deduire ; 
Et ceus qui n'orent mais k'enduire 
Fist jeter ains que tos les autres. 
Tant ont parlé d'unes et d'autres 
Et entendu a lor deduit 
K'il estoit ja pres de la nuit. 
Grant pieça que noune ert passee. 
Cil qui ont toute lor pensee 
A mal brasser et a mal faire, 
Li traïtor fel de putaire 
Cui dyable ont douné honor : 
« Sire, font il a lor signor, 
Car nos dites de quel aconte 
Est Guilliaumes, li fix le conte, 
Adés es chambres vostre fille. 
Nos cremons moult que vos ne ille 
N'en aiés blasme et si ami. » 
Quant l'emperere l'ot : « Aimi ! 
Fait il lores, qui i iert donques, 
Se cil n'i est ? Jou n'i voi onques 
Que nus i puist par raison estre. 
Donne doit ma bele fille estre. 
Proçainement sa feme espouse ? 
Ce poise moi qu'il ne l'espouse, 
K'il sont andui bien de l'eage 
Que par loi que par mariage 
Porroient mais bien estre ensamble. 
Enne porroient ? Que vos samble ? » 
- « Sire, or avés tel chose dite 
Dont mainte fois seroit maldite 
Vostre ame aprés vostre decés. » 
- « M'ame ? Por coi ? - « Por que jamés 
N'avroit pais en vostre roiaume 
S'on donoit vo fille Guilliaume. 
Que diroit on par tot le monde ? 
Ja n'est il nule autre seconde 
A cesti, et tex hom l'avroit ! 
Moult l'avroit vil qui li lairoit : 
N'en parlés mais, pensés aillors : 
Donés le a tel dont grans honors 
Viengne a vo terre, et a vos gens. 
Cis est assés et biax et gens 
Et gentix de cors et de cuer, 
Mais ce ne puet estre a nul fuer 
K'il soit ne rois ne emperere. 
Voist s'en en la terre sa mere 
Qui riche est, et de grant avoir. 
Quant il voudra armes avoir, 
Si reviegne a vos por le prendre. 
A ceste chose doit il tendre, 
Ne mie a ce qui ne puet estre. 
Trop kerroit ja de roiste tertre 
Vostre grant terre et vostre empire 
Se Guilliaumes en estoit sire, 
Et nos honi et damagié. » 
- « Je cuit que vos avés songié, 
Fait l'emperere, u trop beü. 
La chose est ja a ce venu 
Que n'en puet mais raler arriere. 
Vos savés bien en quel maniere 
J'en esploitai au grant concire. 
Assés i ot tençon et ire, 
Et tex qui moult le contredisent 
Et qui moult jurerent et disent 
Que ja ne seroient au faire 
Et qu'il se lairoient ains traire 
Les dens, ains qu'il l'eüst a fame. 
Mais li buens quens, dont Diex ait l'ame, 
Et jou menasmes tant la chose 
Que tous li fu, a la parclose, 
Asseürés mes grans empires. 
Et s'il estoit encore pires, 
Si l'avra il, ne puet autre estre, 
Parmi tot ce qu'ainc ne fist nestre 
Diex ne plus bel ne plus adroit. 
Par fine raison et par droit 
Doit bien li regnes estre suens, 
Tant a en lui biauté et sens. 
Et bien sachiés, se il tant vit 
K'il soit chevaliers, ains ne vit 
Nus hom plus hardi ne plus preu. » 
- « Sire, font il, ce ne vaut preu 
Que vos dites, et si nos poise 
Que vos volés k'estris et noise 
Sorde entre vos et vos barons. 
Comment ! que cis seroit barons 
No damoisele et rois du regne ! 
Or diroit on par tot le regne : 
Maleürtés ! ja n'iert souffert. » 
Li rois tos seus a ce s'aert 
Que Guilliaumes soit sire et rois. 
« Taisiés vos ent, font il, bons rois. 
Ains sera pis prochainement. » 
- « Et comment pis ? » - « Savés comment ? 
Que jamais tant que cist soit mestre 
De la chambre, n'en liu n'en l'estre 
Qu'il puist a li parler sans gent, 
N'avrés chevalier ne sergant, 
Que nos puissons, qui puis vos serve ; 
Ains ait cis tot et tout deserve, 
Et soit empereres et quens 
Et si soit tos li regnes suens ; 
Que c'est drois, quant vos le volés. 
Or sera sire uns avolés 
Des Alemans et des Rommains. 
Il ne deüst pas estre mains 
Gentix de vostre damoisele. 
Nos ne savons nule nouvele 
D'ami qu'il ait, ne de son pere. 
Nos savons bien que li cuens ere 
Chevaliers hardis et adrois, 
Mais por tot ce, n'est mie drois 
Que li fix, por la grant proesce 
Du pere, ait si grant hautece, 
Qu'il soit empereres de Romme. 
Nos ne devenrien  si home 
Por nos desmenbrer piece a piece. » 
La tençons en dura grant piece. 
Tenchant s'en sont venu arriere. 
Venison, oisiax de riviere 
Ont la nuit au souper assés ; 
Mais il n'ert mie encore sés 
As sers ce qu'il ont le jor dit : 
De Dieu soient il tuit maudit. 
Lués droit c'on ot osté les tables, 
Cil qui lores fu connestables 
Est de rechief venus au roi : 
« Sire, car nos dites quel roi 
Vos prendrés d'endroit ceste chose. 
Nus de çaiens ne le vos ose 
Dire quel vie il ont andui. 
Encor le nos a on dit hui 
K'il gisent toute nuit ensamble. 
Est ce raisons ? Que vos en samble ? 
Que cis est biax et pres creüs, 
Deveroit il estre creüs 
K'il geüst avoec li par nuit ? » 
E Diex ! com il ont ore nuit 
Le damoisel qui ne s'en garde, 
Ki es chambres s'amie garde 
Les puceles qui font karoles ! 
Tant sont durees les paroles 
Que l'empereris i sorvient : 
« Sire, fait ele, s'a çou vient 
Que ma fille l'ait a signor, 
Car me dites confaite honor 
Vos en arés et quex amis. 
Lués que cis iert en l'onor mis, 
Ja puis ne trovra qui le crieme. » 
- « Dame, fait il, ma mendre crieme 
Si est de ce que vos me dites. 
Je sai moult bien que vos veïstes 
Son bon pere qui tant fu sages, 
Et o son sens, ses vasselages 
Fu si doutés par tot le monde, 
Ki le cerkast a la reonde 
Ne trovast il, je cuit, son per. 
En mon roiaume n'avoit per 
Ki nel doutast moult plus que moi. 
Ce n'estoit pas, foi que vos doi, 
Ne por amis ne por parens ; 
Ains le faisoit li hardemens 
Dont il avoit plus que lupars ; 
On le doutoit plus les .c. pars 
Que moi, qui en sui rois et sire. » 
La roïne ot que li rois s'ire 
Et si dist qu'il l'avra, sans faille, 
Et que cascuns, comment qu'il aille, 
Ne soit tex qu'il en parolt plus. 
Atant s'en sont alé li plus 
Jesir el borc a lor ostex. 
Des remanans n'en fu uns tex 
Qu'il en osast ains puis parler. 
Li camberlenc font aporter 
As vallés le vin et le fruit. 
Quant l'ont mangié et cru et cuit, 
Il boivent, puis si vont as lis. 
L'emperere et l'empereris 
Se sont andui alé couchier : 
Ch'orent li camberlain moult chier. 
La nuis estoit auques alee. 
En une couche grant et lee 
Se sont andui couchié a aise. 
L'empereris l'acole et baise 
Et puis les ex et puis la face : 
Samblant fait qu'ele velt que face 
De li com de sa feme chiere. 
He ! Dix, cis samblans, ceste chiere, 
N'est pas amors, ains est losenge. 
« Sire, fait ele, ja vos ain ge 
Plus que mon cors et plus que m'ame. » 
Ahi ! ahi ! feme que fame 
Com le set ore bien atraire ! 
Je cuit qu'ele li fera faire 
Que ses gens faire ne li porent. 
« Sire, fait ele, quant il orent 
Geü bras a bras longhement, 
Car me dites, por Dieu, comment 
Est hui primes venue avant 
La parole de vostre enfant 
Que Guilliaume aime. Je sai bien, 
Certes, moult desirent son bien 
Cil qui heent le mariage, 
Por ce qu'il n'est pas de lignage 
Qu'il la doie penre n'avoir ; 
Et neporquant, por nul avoir 
Ne remandra qu'il ne soit fait 
Dés qu'il vos siet et il vos plaist. 
Je sui feme qui n'en puis mais, 
Si le m'estuet souffrir em pais ; 
Mais moult me grieve toutes  voies. » 
Tant li moustre essamples et voies 
De raison et tant li cort seure 
Et en tel point et en tele eure 
Que nus ne li peüst veer 
Chose qu'ele vousist rouver. 
Il li otroie : es la vos lie 
Et dist jamais n'iert aliie 
A Guilliaume par mariage. 
Diex, quel dolor ! Diex, quel damage ! 
Com est l'emperere honis ! 
Or est lie l'empereris 
Quant ele ot qu'il n'en avra mie. 
Il s'endort ; ele ne dort mie, 
Ains l'ataste a sa souef main ; 
Ensi remest jusc'au demain 
Qu'il leverent por oïr messe. 
Moult ot le jor por sa promesse 
L'empereris le cuer joiant. 
Aprés mangier s'en vont jouant 
Par le palais li chevalier, 
Li traïtor, li losengier 
Qui l'enfant heent durement ; 
Il ne sevent encor comment 
Li empereris ot ouvré : 
Ele ot mix fait, sa volenté, 
La besongne qu'il ne cuidierent. 
Tot ensamble, si comme il erent, 
Vont le roi prier de rechief, 
Savoir s'il porroient a chief 
Venir de ce qu'il ont empris. 
Tant li ont priiet qu'il l'ont pris 
En tel point qu'il dist qu'il fera 
Lor volenté, et qu'il n'ira 
Jamais contre eus de cest afaire. 
He ! Diex, com il li font or faire 
Grant desloiauté et grant honte 
Por ce qu'il haïrent le conte ! 
Ha ! Diex, ci a povre venjance 
Que cascuns en pert sa fiance ; 
Et l'empereres ensement 
S'en desdist trop vilainement 
K'il le jura et si baron 
Que sa fille avroit a baron 
Le damoisel, et or le nie. 
Iceste est passe-vilenie 
Quant il s'en desdist por ses homes. 
« Sire, font il, puis qu'a çou somes 
K'il ne l'avra jamais a feme, 
Alons donques vos et ma dame 
En la cambre por le deffendre 
Qu'il ne soit mais tex por apendre 
Qu'il i voise sans vos, ne viegne 
Por nule cose qui aviegne. » 
Fait l'emperere : « Ensi le lo ge. » 
Lors s'en vont tot en une loge 
Vers la chambrë a la pucele ; 
Moult orra ja dure novele 
Et Guilliaumes qui laiens ere. 
Moult est deceüs l'emperere, 
Que il as dis ses sers s'acorde. 
Diex ! quel dolor qu'il ne recorde 
Les biens que li fist en sa vie 
Li buens quens ! mais ce fait envie 
Et pechiés qui l'a revelé. 
Il sont jusc'a la chambre alé 
Ou sa fille est et ses puceles, 
Dont il i ot assés de beles, 
Ki font orfrois et aumosnieres 
Et joiaus de maintes  manieres. 
Ele meïsme par deduit 
Fist .j. fresel de soie estruit 
De qu'en dut faire las a hiaumes. 
Par delés li jouoit Guilliaumes 
A .ii. damoisiaus a la mine. 
De samit vermeil et d'ermine 
Ot cote et mantel a porfil ; 
L'atache n'estoit pas de fil, 
Ains ert de soie a lames d'or. 
Si cavel sont et crespe et sor, 
Ondoiant tot delés la face. 
Jamais ne cuit, non, que Diex face 
Si bel tant com li siecles vive. 
Sa color, li croist et avive 
.I. cercles  d'or qu'il ot el chief, 
Entor lardés de chief en chief 
De fins rubins et d'autres gemmes. 
Moult ot biax bras et beles gemmes 
Tex com li ot faites  nature. 
Ele s'estoit a desmesure 
En lui seul a faire entendue ; 
Et dist qu'il avoit estendue 
Lonc la mine la jambe destre. 
Ses mantiax pent au bras senestre ; 
S'en ot l'atache au flui del coute. 
Al senestre genol s'acoute 
Et tint sa jambe sous lui chambre ; 
Et l'emperere entre en la chambre. 
Li damoisiax, la damoisele 
Qui tant fu avenans et bele 
Qu'a lor biautés n'ert riens pareille. 
C'iert dolors s'on les despareille, 
Que jamais, tant com li mons dure, 
Ne cuit que Diex a faire endure 
Si beles riens, et il de coi ? 
Andui se tindrent mu et coi, 
Et tuit li autre par laiens. 
Quant l'emperere est entrés ens, 
Il se sont tuit levé encontre. 
L'emperere se va encontre 
Le lit la pucele asseoir. 
On i ot fait .j. haut seoir 
De fuerre et d'une keute pointe 
D'un cendal jausne, bien porpointe, 
Bordee entor a escuchiaus. 
Delés lui fist asseoir chiaus 
Qui tot ce mal ont en lui mis. 
Fait il : « Guilliaumes, biax amis, 
Je ne voel mais, por riens qui soit, 
Que vos la ou ma fille soit 
Venés sans moi puis hui cest jor. 
Je n'aim ne ne voel vo sejor 
En sa chambre desore mais. » 
- « Sire, fait il, or en est pais : 
N'i venrai mais dés qu'il vos poise, 
Qu'il n'est pas raisons qu'il me loise 
A venir, puisqu'il vos desplaist. 
Mais or me dites, s'il vos plaist, 
Por coi vos dessiet ma venue ? 
Ainc voir ne senti sa char nue 
A sa honte, n'a son damage. 
Ne vos siet il le mariage 
K'avés fait faire loiaument ? 
Et bien sachiés certainement 
Qu'el n'avra ja de moi reproce. 
Se je baise les ex, sa bouche, 
Cui fais je tort de ceste chose ? 
Bien saciés que ma mains ne s'ose 
Muchier sous son bliaut de Sire. » 
Encor cuidoit il que se sire 
Se jouast, mais il se couroce : 
« Par mon chief, fait li rois, de tot ce 
Me grieve il forment et poise, 
Ne por tant d'or comme ele poise 
Ne seroit il souffert demain. » 
- « Por coi, sire ? De vostre main 
La reçui je comme ma feme, 
Au tans celui, dont Diex ait l'ame, 
Qui vos servi tant jor si bien. 
Por son service et por mon bien 
Vousistes vos qu'ele m'eüst. 
Certes, se mes peres seüst 
Que j'en deüsse a ce venir, 
Por riens qui peüst avenir 
Ne l'eüst il ne fait ne quis ; 
Et ançois fu par vos requis 
Li mariages que par lui. 
Or sai je bien qu'a grant anui 
Me tornera la mors mon pere ! 
Sire, la grans amors qui ere 
Entre vos .ii. est moult tost morte. 
Grant pechié fait qui vos enorte 
Que vos vers moi si vos desdites. » 
Assés i ot paroles dites 
Ançois que il se departist. 
A poi que li cuers ne partist 
De pitié ; est ce dont merveille  ? 
Il voit celi clere et vermeille 
Et plus bele que riens qui soit ; 
Ne jamais la ou ele soit 
Ne sera tex qu'il voist ne viegne ! 
Ne cuidiés pas que il s'en tiegne 
De plorer, ce seroit nïens. 
Toutes em plorent par laiens 
Les puceles a caudes larmes. 
Totes dïent : « A males armes 
Puissent estre tuit depechié 
Cil qui nos ont hui porchacié 
Cest grant anui et cest contraire ! » 
Bele Aelis n'ose duel faire 
Por son pere qu'il ne le hace ; 
En reponant deseur sa face 
Oste les larmes qu'il nes voie. 
« Diex, fait ele, com dure voie 
Ara, quel part que il s'en voise ! » 
El n'en fist ainc samblant ne noise 
Quant dist : « Sirë, a vo congié 
Or a primes m'aperçois gié 
Que mes bons peres n'est mais vis. » 
Il s'en ist essuant son vis 
Fors de la chambre et fors de l'estre. 
Si vallet s'en vont et si mestre 
Aprés lui, que nus n'en remaint. 
De pitié en ont ploré maint 
Que qu'il s'en ist fors del palais, 
Disant : « Ma bele, je vos lais 
Moult dolans et moult desconfis. 
Je sui com de la mort tos fis 
Que ce n'est pas par votre gré. » 
Plorant, avale le degré ; 
Il est venus a son ostel. 
Si vallet ne furent pas tel 
Por son anui, por son contraire, 
C'onques la nuit osassent faire 
En l'ostel danses ne karoles. 
Moult ot au souper poi paroles, 
Poi envoisié et poi fait noise. 
Li mautalens tos les acoise 
De lor signor communaument. 
Il commanda isnelement 
Son lit a faire, et il l'ont fait. 
Il amast bien en .j. plus lait 
La nuit gesir avoec s'amie ; 
C'est tot passé, n'i girra mie. 
Il seus s'est couchiés por penser ; 
Il ne se set tant porpenser 
Qu'il puist savoir en quel maniere 
Il puist jamais aler arriere 
Seulement tant que il la voie. 
L'emperere li a la voie 
Deffenduë, et qu'il se gart 
Qu'il ne soit tex qu'il le regart 
Por nule chose entre .ii. ex. 
« Diex ! fait il, com fu sage Yseus 
Et Tristans ; tant sorent de gile 
K'ainc ne fu tant n'en bos n'en vile 
Gardee par si grant destrece 
K'il, par lor sens et par prouece, 
N'assamblaissent malgré le roi. 
Moult sorent andui de lor roi, 
K'il ert hardis et ele sage. 
Las ! jo n'ai sens ne ele aage 
De faire autel comme Tristrans. 
Il fu par conseil fou lonc tans, 
Et mesiaus et faus pelerins. 
Tot autretel fist Kahedins 
Ançois qu'il fust bien de Brangien. 
Moult orent deduit par engien ; 
De tot ce n'ai je riens apris. 
Moult m'a l'emperere soupris 
Que de celi me fait garder 
Ki tant fait bien a esgarder 
Que nus n'en porroit estre las. 
Aimi ! caitis, dolerous, las ! 
Ançois que jou departisse ore 
De celi qui a blonde et sore 
La bele treche sor la crine, 
Viaus par vallet u par meschine 
Li deüsse je avoir mandé, 
Ke que ses peres ait mandé, 
Que ses cuers del mien ne s'esloint. 
Se li mal serf en ce mis m'ont 
Ke je n'ose aler ne venir 
A li, bien porra avenir 
K'encore irai je, s'ele velt. 
Ce ferai mon, s'ele se delt 
Autant por moi com je me duel 
Por li. - Jou pense ce que je voel, 
K'espoir moult m'aime poi et prise 
Et par li a ses pere prise 
De moi haïr ceste enresdie. - 
Ja ne querrai, que que nus die, 
K'a la douçor de ses biax iex 
Aperçui je qu'ele amoit miex 
Moi tot seul que tos ceus del monde, 
Que fine amors li areonde 
Tous les iex quant ele m'esgarde. 
Je m'en pris bien au partir garde 
K'el les avoit tos en moi mis. 
Se je ne fuisse ses amis, 
Cil dous regars ne peüst estre. 
Je vi son cuer a la fenestre 
De ses iex monter por savoir 
S'el me peüst encor veoir 
Quant g'issi de la chambre fors : 
A cel regart m'aperçui lors 
Que g'ere ses amis sans doute. » 
La longe nuit degasta toute 
En penser et en recordant 
Les paroles, le douç samblant 
De la plus preus, de la plus france 
Qui tant estoit et bele et blance 
Et gente de bras et de mains. 
« E ! las, fait il, ce est del mains 
Que jamais acolés n'en iere. - 
Si serai. - Voir, en quel maniere 
Porroit il jamais avenir ? 
El n'osera a moi venir, 
Ne je n'iere ja tiex que j'aille 
La ou ele est ; une maaille 
N'i vaut mes pensers ne li suens. 
Se Diex ne m'aïe et ses sens 
Jamais n'arai riens que je vuelle. » 
Il n'a coste qui ne li duelle 
De torner ; il se couce adens. 
A ! Diex, fait il entre ses dens, 
Com sui dolans que il n'ajorne ! 
Viaus la chambre u ele sejorne 
Verroie je desor ce suel, 
Las, dolans, caitis, cui je suel 
Estre a tel joie et a delit. » 
Tant s'est retornés en son lit 
Que li jors vient qui tot esclaire. 
Li damoisiax ne set que faire, 
K'amors le destraint et encauce. 
Il se lievë et vest et cauce ; 
S'est alés a une fenestre 
Por regarder la sale et l'estre 
Et la cambre ou s'amie maint 
Ce cui dolor eüssent maint 
Et grant pitié s'il le seüssent. 
Tote nuit ot dit : « Diex ! c'or fuissent 
Li serf mon pere cuit en souffre, 
Por cui la dolors que je souffre 
M'est venue et li grant contraire ! 
Ahi ! dous amis debounaire, 
Por coi nos a on desevrés ? 
C'est por noient u vos m'avrés 
U jou avrai  par tans la mort. » 
Ele estraint ses mains, si se mort, 
Qu'ele velt son duel par angoisse 
Oublier, mais riens qu'ele puisse 
Dire ne faire ne li vaut. 
Amors li refait .j. assaut 
Ki li remet celui devant 
Si bel, si preu, si avenant 
Com el l'avoit le jor veü. 
« Fol conseil a mes pere eü 
Ki de cestui m'a desevré 
Por cui nature avoit sevré 
Tote biauté a une part. 
Ce sace il, se il n'en depart, 
K'il ert par tans de moi delivres. 
Je n'en penroie pas mil livres 
De besans, qui les me donroit, 
Por autre prendre. En'ai je droit 
Quant cist me plaist ? S'est biax et sages, 
S'avons esté tos nos eages 
Norri ensamble et jor et nuit. 
Certes, por noient li ont nuit 
Li serf mon pere par envie. 
Ja tant com j'aie el cors la vie, 
Se je ne l'ai, n'arai baron. 
Li rois mes pere et si baron 
Le jurerent, que il m'aroit ; 
Ki parjurer les en lairoit, 
Ce seroit pitiés et outrages. 
Maugré iaus iert li mariages, 
Puis qu'a c'est venu que je l'aim. 
Amors nos a pris a son haim 
Et sachiés a li ambedeus. 
De tant est or graindres mes deus 
Que je ne fis bien encerkier 
Ersoir, ains qu'il alast couchier, 
S'il onques but ne ne manga, 
K'il ne me vit. Jel savrai ja, 
K'il est grans jors et s'iert ja prime. 
Se mes sens a moi nel raprime, 
Je ne voi comment il aviengne. 
Je li manderai que il viengne 
A moi parler par .j. message, 
Par .j. mien vallet cointe et sage 
Quil m'amenra a recelee 
Çaiens en ma cambre celee 
Ki coie est et en grant destor. » 
A cest penser a fait maint tor 
Par son lit enverse et adens ; 
Et li jors est entrés laiens 
Biax et clers comme el tans d'esté. 
Moult a la damoiselle esté 
A malaise angoissosement. 
Ele a dit moult cortoisement 
As meschines et as puceles 
Ki devant li gisent : « Chaieles ! 
Beles, car vos levés hui mais. 
La douçors du tans et li mais 
Vos devroit bien partir des lis. » 
Tant lor a dit bele Aelis 
K'eles se lievent a grant rage, 
Mais ne sevent mie la rage 
Ne la dolor qu'ele a eüe 
Toute la nuit. Ele s'est nue 
Levee en son lit en estant. 
Entre ses dens a dit itant : 
« Ahi ! Guilliaumes, biax amis, 
Tantes foïes avés mis 
Vos beles mains, qui si sont blanches, 
A cest bel ventre et a ces hanches 
Et tasté mon cors en tos sens ! 
Si m'aït Diex, poi pris mon sens 
Se vos n'en estes par tans sire. » 
.I. moult riche bliaut de Sire 
Forré de vair, orlé d'ermine 
Li a porté une meschine 
A tot une blanche chemise. 
Au rider ot grant paine mise 
Une pucele moult cortoise. 
Ele ot par pans plus d'une toise, 
Et si estoit moult deliie. 
Cele la vest qui n'iert pas lie, 
Et puis le bon bliaut tot frois. 
.I. cercelet petit d'orfrois 
Ot en son chief en liu de gimple ; 
Moult ot le regart douç et simple. 
Ceste ert de totes la plus bele : 
Sa bloie crine li cercele 
En ondoiant tot lés le vis. 
S'est a ses puceles avis 
K'ele est faite par majestire. 
Eles erent totes en tire 
Devant li por li acesmer. 
On peüst bien et terre et mer 
Cerkier et de lonc et de lé, 
On eüst ains par tout alé, 
Je cuit, c'on trouvast sa pareille. 
Que c'on la vest et apareille 
Li saint sonent a la capele. 
L'empereris, sa mere, apele 
Les puceles, si s'est levee, 
Puis en est a la messe alee, 
Et l'emperere ne demeure 
K'il n'aut aprés li. En es l'eure 
K'il en sont alé au moustier. 
La bele encarge au messagier 
Moult cointement tot son afaire ; 
Li vallés ert moult debonaire. 
Fait ele : « Se onques m'amas, 
Va a l'ostel plus que le pas 
Por Guilliaume, si le m'amaine : 
Je voel savoir quel vie il maine. 
Amaine le tant seulement 
Parmi cel gardin, coiement, 
Laiens en ma chambre sos terre. 
Car va ! » - « Volentiers jel vois querre. » 
- « Di li, por Dieu, qu'il ne demort. » 
Li vallés a l'ostel s'en cort, 
Et quant il fu laiens venus, 
Il en trova encor de nus 
Et de gisans par la maison. 
Il ne querroit se celui non 
Ki encor siet a la fenestre. 
Belement, en l'oreille destre, 
Le salue de par s'amie 
Qui li mande que ne laist mie 
K'il orendroit a li ne voist. 
Cil est si liés qu'il ne li loist 
A respondre por sa lïece 
Plus tost qu'il pot, a dit : « Ou es ce 
Que ma damoisele me mande ? » 
- « Venés en tost, qu'ele commande 
Que nus hom for nos ne le sace. » 
Entre Guilliaume et le message 
S'en issent fors de la maison. 
Il ne disent ne o ne non 
A nul home qui laiens fust. 
Il sont jusc'au palis de fust 
Venu, qui clooit le gardin. 
Li vallés, qui moult sot d'engin, 
En ovri l'uis d'un poi de boise, 
Puis sont laiens entré sans noise ; 
S'ont le postiç clos aprés eus. 
Cele les voit venir ansdeus 
Qui s'atent a l'uis de la cambre 
Dont li pavemens fu a lambre : 
Cele est riant venue encontre. 
« Diex ! fait li vallés, boin encontre ! 
Com est rois qui a tele amie ! » 
Or sachiés bien qu'il ne vont mie 
Lor pas contant ne cil ne cele. 
Tant est venus vers la pucele 
K'il s'entretienent bras a bras. 
Cele li fait des siens .j. las 
Entor le col, puis si le baise. 
Il ne sont pas iluec a aise 
C'on nes espit d'aucune part ; 
Et li vallés d'aus se depart, 
K'il ne lor velt grever ne nuire. 
Il sont entré por aus deduire 
En la cambre qui moult fu bele. 
Il n'i ot dame ne pucele 
Fors une seule qui les garde 
Par defors et qui se prent garde 
Ke l'empereris ne demant 
Cele qui tient sen douç amant 
Entre ses bras et si le baise. 
Or n'est ele pas a malaise 
Qui tient ce qu'ele plus amot. 
Cil l'esgarde, si ne dist mot, 
Ains fremist et souspire et gient 
Et fait ausi com se le gient. 
Ke qu'ele l'estraint et embrace, 
La colors li mue en la face, 
Et fait samblant d'ome dolant : 
« Mes dous, mes biax, qu'est ce ? dés quant, 
Por Dieu, me faites vos tel chiere ? » 
- « Car je pens, douce amie chiere. » 
- « Por coi ? » - Car j'ai moult grant raison, 
C'or me convient estre larron 
De ce qui tot seut estre mien ; 
Et quant tele honor et tel bien 
Ai perdu com d'estre emperere, 
Comment porroit nus nés de mere 
Avoir grignor duel qu'est li miens ? 
Certes, moi ne chaut por les biens, 
Ne por l'onor, ne por la terre, 
K'encor em puis assés conquerre, 
Se je retrai a mon bon pere 
Ki me mist en l'onor ou g'ere, 
Dont li vostres me ra mis hors. 
Avoirs, richece ne tresors 
Ne me porroit faire avoir joie. 
Comment cuidiés vos je m'esjoie 
Qui ai perdu si grant honor 
Que tot mon cuer, tote m'amor 
Ai mis en vos, sans traire arriere ? 
Car me dites en quel maniere 
Je m'en porrai escaper vis. 
La biautés de vostre cler vis 
M'a mort et destruit sans prier. 
Certes, encor cuidoie g'ier 
Que je deüsse estre vos  sire. 
Hom qui ce pert, que puet s'il s'ire, 
Et qui tos biens laist et trespasse ? 
Si s'est biautés en vos esparsse 
K'a nului n'est vostre pareille. 
La colors blance et la vermeille 
Si soutilment vo face aorne, 
Ki cerqueroit le monde a orne, 
N'i seroit pas vo pers trovee. 
En vos s'est nature esprovee, 
Et je qui tos les biens i cuit, 
Certes, ne poi dormir anuit, 
Tant ai pensé a vo valor. 
Douce dame, por vostre honor, 
Se je vos aim, ne vos em poist, 
Car c'est une chose qui loist 
A moi, et a toutes les gens ; 
Et vostre cors, li biax, li gens, 
Ou j'ai mis mon cuer et m'entente, 
Tant de doçor me represente 
Et d'amistié et de simplece 
Que n'est merveille se me blece 
Li fais que je soustieng tos seus. 
Se li cors en est angoisseus, 
Ja li cuers n'en sera lassés, 
Car moult m'est bel et moult m'est sés 
Quant en itel liu penser ose ; 
Car autresi comme la rose 
Vaint de biauté totes les flors, 
Autresi fait vostre douçors 
Totes les dames de cest monde ; 
Ne puis le tans Yseut la blonde 
Ne fu mais vostre pers veüe ; 
Ceste chose est par tout seüe. 
On dist k'Yseus fu bele et sage : 
Ce ne set nus fors par usage, 
Car cascuns dist : Je l'oï dire ; 
Mais en vos en cui biautés mire, 
Si com je sai et com je voi, 
Quant giete mes iex et avoi 
En vos regarder, et je pens 
Qu'il convient afiner par tens 
Cest regart et cest parlement, 
Et je ne puis savoir comment 
Ne quant je porrai revenir, 
Et ne me deveroit partir 
Li cuers el ventre de pitié ? 
Vostre douçors, vostre amistié, 
Certes, mar vi jou, bele amie. 
Or, saciés bien, je n'i voi mie 
Mon respas, qu'il ne porroit estre. 
De fort ore me fist Diex nestre 
Ki m'a tolu si grant hautece. 
Encore est graindre la destrece 
Por vos que por nule autre rien. » 
Cele l'esgarde, et si voit bien 
K'il n'est nus hom plus a malaise, 
Et el n'est mie moult a aise : 
Kel biau samblant qu'ele li face, 
Ele li voit aval la face 
De ses biax iex chaoir les lermes. 
Ore aproce l'ore et li termes 
K'il covient que le face lié. 
Ele li prie en amistié 
Et conjure que il li die 
S'il onques vit de Normendie, 
K'il puist ramambrer ne qu'il sace, 
Venir chevalier ne message 
C'on envoiast son pere querre. 
« Dame, fait il, de nostre terre 
Vinrent .x. chevalier normant 
Ains qu'il fust mors .j. an devant 
Por priier que il s'en ralast, 
Por Dieu, ou qu'il i envoiast 
Son fil por avoir sa conté ; 
C'on lor avoit dit et conté 
K'il avoit une haute dame 
En ceste terre prise a feme 
De cui il avoit .j. bel oir. 
Il me vousisent moult avoir 
A signor por l'amor mon pere ; 
Mais, dame, la hautece ou g'ere 
Ne me laissoit pas acorder 
A rien qu'il seüssent mander, 
N'onques n'en voil oïr proiiere ; 
Ains s'en ralerent tuit arriere 
Li message desfestué. 
Or a mon pere puis tué 
La mors qui n'espargne nul home, 
Et jou rai puis perdu de Romme 
La grant honor qui m'ert promise. 
Fortune a moult grant paine mise 
A moi trebuchier de si haut. 
Quant sens ne eürs ne m'i vaut, 
Ne je ne vos puis mais avoir, 
Si me convient par estavoir 
En Normendie aler par tens, 
Car g'istroie fors de mon sens 
Se je veoie autre home avoir 
Ceste honor et vos et l'avoir 
Que vos peres m'avoit promis. » 
- « Comment, fait ele, biax amis, 
Cuidiés vos dont que li Normant 
Vos preïssent mais a creant 
Por faire conte ? Se c'est voirs, 
Mes cuers qui moult est tains et noirs 
Seroit ja moult liés durement. » 
- « Dame, sachiés certainement 
C'onques li Normant n'orent joie 
Ki lor tornast a ceste voie 
S'il erent cert de ma venue. » 
- « Non ? fait ele, ça vo main nue 
Que ce vos plevis je por voir 
Que por pere ne por avoir 
Ne lairai que je ne m'en aille 
Avoec vos ; soiés liés sans faille, 
K'andui nos en irons ensamble. 
Dous amis, certes, il me samble 
Que dame sui ja de Rueem. » 
- « Dame, fait il, or sui vostre huem. 
Or ai plus que n'a quens ne rois. 
Mais il convient que prochains rois 
Soit pris par tans de ceste voie. 
N'iere asseür tant que je voie 
Que nos serons andui meü. » 
Li grans anuis qu'il a eü 
Est tresalés por la grant joie 
De la fiance et por la voie 
Que s'amie dist qui aproche. 
Lors la preïst par bele bouche 
Et la baisast, car moult l'acole : 
Or est bien prise lor parole. 
Or ont andui une pensee. 
« Amis, je me suis porpensee 
K'il nos estovra cest afaire 
Moult sagement celer et faire, 
U tout ne vaudroit pas .ii. trous 
Et d'ui en quinzaine, a estrous, 
Nos en irons sans nul respit. » 
- « Je criem qu'aucuns ne nos espit, 
Ma bele, parlés belement. » 
Ele li dist plus coiement : 
« Il covient nostre oirre atirier 
Ançois c'on viegne del mostier. » 
- « Dame, je n'i voi tant de tel. » 
Fait cele : « Alés a vostre ostel 
Et si faites huimais grant joie. 
Gardés que vostre oste s'esjoie, 
Por vo biau samblant, et vostre home ; 
Et anquenuit, aprés prinssomme, 
Une grant liue ains qu'il ajort, 
Gardés que vo gent ne sejort. 
Montés, s'alés a vostre dame 
Ki est une moult vaillans feme. 
Si li dites que je li mant 
Salus, et que tot maintenant 
Face par Lombardie querre 
Les .ii. millors muls de la terre 
Et les plus biax, que nos menrons. 
Dites li comment nos avons 
Devisé tot nostre voiage, 
Et si gart bien que nus nel sace 
Que vos et ele seulement. 
Et faites faire isnelement 
Chapes a aige et cotes bures 
Et coteriax a nos mesures 
D'un drap de Flandres poleté. 
N'avroie a piece tot conté 
Ne devisé vostre estovoir. 
Aportés assés de l'avoir 
Et de besans et de richoises 
En boines besaces turcoises. 
Gardés bien que tos vos atours 
Soit atornés ains .xv. jors, 
Et si i metés moult grant paine. 
Fain souef et flairant ; avaine 
Faites assés doner as murs. 
Vos vendrés ci desous ces murs 
La nuit que nos devrons mouvoir. 
Por aporter mon estovoir, 
Amenés serjant ou garçon. 
Faites torsser a mon arçon 
Les besaces u les bouciaus. 
Biaus dous amis, malgré tos ciaus 
Qui nos cuident despareillier, 
Cuit je si bien apareillier 
Nostre voië en ma partie, 
Que ja n'en serai fois mentie 
Ne parjure, ne l'emperere. 
Je n'en doi pas laissier mon pere 
Ensi trespasser sa fiance. 
En cui aroit il donc fiance, 
S'en moi non, qui sui de sa char ? » 
Ce disoit ele par eschar, 
Por ce qu'il s'ert ja defuïs. 
Entre Guilliaume et Aelis 
Devisent bien tot lor afaire. 
Encor le cuident il mix faire 
Se Diex le pooir lor en doune. 
Li uns d'aus a l'autre abandoune 
Ses bras et sa bouche et son vis ; 
Il est ja a celui avis 
K'il est cuens et ele contesse. 
Atant repairent de la messe 
L'empereris et l'emperere, 
Et la pucele qui garde ere 
De la cambre et qui abaate, 
Ele acort contreval en haste 
Parmi les degrés de la vis, 
Disant : « Vés ci l'empereris, 
Damoisele, venés amont. » 
Li dui qui tot le deduit ont 
Se departent isnelement. 
Il s'entresont moult doucement, 
Au departir, entr'acolé. 
Cele qui bien l'ot escolé 
L'a apelé « biax dous amis » ; 
Moult a bien fait quant el l'a mis 
Fors de la dolor ou il ere. 
Ele li dist : « Vo boine mere, 
Biax dous amis, me salués. 
Ne cuit mais que vos me veés 
Devant le terme de la voie. » 
Jusc'au suel de l'uis le convoie ; 
Iluec le baise et ele lui : 
Ensi departent ambedui. 
Il s'en va et cele remaint. 
Or convient que cil l'en remaint 
Qui en la cambre l'en mena. 
Si a il fait, et cil l'en a 
Guerredoné moult son service 
De bel ronci a sa devise 
Et de robe enterine et fresce. 
Aprés mangiers, fu grans la tresce 
Par la maison, et les karoles. 
Or a Guilliaumes plus paroles 
Et tuit si vallet por s'amor. 
Or va il mex en de amor 
Li afaires qu'il n'avoit fait. 
La joie et li samblans qu'il fait 
Fait moult liés ses gens et son oste. 
Il despoille sa robe et oste 
Dont li samis estoit tos frois ; 
Si la fait doner au borgois 
En guerredon de son servise. 
Il a bien fait tot a devise 
Quanque s'amie ot commandé. 
A ciaus qui li ont demandé 
A fait doner biax dons et gens. 
Al matin monte il et ses gens, 
Si s'en issent de la cité. 
« Diex ! fait il, tant jor ai esté 
En cel grant palais a sejor. » 
Il a chevauchié tot cel jor 
Et l'endemain ainc ne fina, 
Et au tiers jor s'en vindrent la 
U sa mere estoit a estage. 
Il envoia .j. sien message 
Avant por noncier sa venue. 
La mere est encontre venue 
Plorant de joie et de pitié, 
Et cil a ja tant esploitié 
K'il est descendus au degré. 
Moult l'en sot sa mere bon gré 
De ce que il la vient veoir. 
Ele n'eüst or nul avoir 
Tant chier com ele a sa venue. 
De si loing que cil l'a veüe 
Il li cort sore, si la baise. 
Por la grant joie sont a aise 
Si chevalier et si serjant. 
Par la main l'en maine riant 
Jusqu'en la grant cambre celee. 
Cil n'a nule cose celee 
Que sa merë ait demandé. 
« Fiex, fait ele, que m'a mandé 
L'emperere ? Est il tos sains ? » 
- « Dame, la chose u je pens mains, 
Fait il, si est en sa santé. » 
- « Por coi ? » Lors li a cil conté 
Comment li rois l'avoit honi, 
Et comment li serf l'ont traï 
Ki li ont fait sa foi mentir, 
Et comment il l' ont fait partir 
De sa fille par lor consaus ; 
Et l'empereris a ses iaus 
Le vit. « Qui bien i puist adonques, 
Fix, fait ele, qu'el n'ama onques 
Vo bon pere, n'ainc n'en fu lie 
Tant com il fu de la maisnie 
L'empereor qui tant l'ama, 
Dont je cuit bien que or le m'a 
Laissié veoir a la parclose. 
Et cele qui toute a enclose 
En li biauté, sens et proesce, 
Volt l'ele donc ? » Fait il : « En es ce 
Ma damoisele dont vos dites ? » 
- « Oïl, c'est ele. » - « Ainc ne veïstes 
Si dolante riens par samblant ; 
Mais ses sens li aloit emblant 
Son duel por decevoir son pere, 
Et sachiés bien, malgré sa mere, 
Avons nos puis parlé ensamble. » 
Lors li conte tot, ce me samble, 
Ensi com ele avoit mandé 
Et comment ele ot demandé 
Le couvine de Normendie. 
Il ne lait riens qu'il ne li die ; 
Tot li dist le mains et le plus. 
Ne sai que vos desisse plus : 
Ensi com il li a conté, 
Et ensi comme ele a mandé 
Le fait la dame sans arrest. 
Li mul furent quis bel et prest, 
Les robes faites a devise 
Totes teus com ele devise. 
Moult fu bien fait en mains d'uit jors. 
Moult li anoie li sejors 
Et la quinzaine qui tant dure. 
Or oiés estrange aventure, 
K'or volsist estre au chemin mis. 
Mere ne parens ne amis 
Ne li plaist tant comme s'amie. 
Sachiés bien c'on ne l'en doit mie 
Blasmer s'il aime par amors, 
C'on en est plus en boines mors 
Et plus jolis et acesmans ; 
Et sachiés que nus fins amans 
Ne dira ja riens qui desplace 
A nului, n'en voie n'en place, 
Se mautalens ne li fait dire : 
En cestui n'a il riens a dire, 
Ne de cointise n'a il point. 
La douçors celi le repoint 
Ou il a mis tot son penser. 
Quant la quinzaine dut passer, 
Il fait apareillier sa voie. 
Plorant o larmes l'en envoie 
La mere qui plus n'en avoit. 
Tant dementiers qu'ele le voit 
Se li prie moult de bien faire. 
.I. sien camberlenc debonaire 
Envoie o lui sor .j. des murs, 
Car moult estoit preus et seürs, 
Por porter la robe s'amie. 
« Fiex, fait el, ne laissies mie, 
Se Diex en la terre te maine, 
S'on la te rent en ton demaine, 
Si le me fai par tans savoir. 
Je ne quit mais grant joie avoir 
Jusque je voie ton mielage. 
Biaus dous fix, jamais que je sace 
Ne cuit veoir riens que j'aim tant 
Com je fais toi. » Tot en montant 
L'a cil baisie, si s'en part. 
A poi que li cuers ne li part 
De pitié a cel departir, 
Mais ce fait auques mi partir 
Son duel, qu'ele est en esperance 
K'il sera quens, et la creance 
L'en revait auques confortant. 
« Fiex, fait ele, a Dieu te commant. 
Salue moi ma damoisele. 
A Dieu soiés et vos et ele 
Se le cuidiés veoir jamais. » 
Cil s'en vait. Or convient il mais 
C'on reparaut de la pucele. 
Je cuit moult bien que c'estoit cele 
En cui nature ot tos biens mis. 
Ele set bien que ses amis 
Revenroit cele nuit sans doute. 
Ele avoit la quinzaine toute 
Gastee en amasser avoir. 
Ele peut moult bien tant avoir 
Qu'en joiaus, qu'en or, qu'en besans, 
Ke bien i estoit li pesans 
De .xx. mars, estre l'autre afaire. 
Onques nus hom ne li vit faire 
Ausi grant joie en une nuit. 
Les karoles et li deduit 
Durerent tant aprés mangier 
Que la dame s'ala couchier. 
La nuis estoit auques passee ; 
La damoisele en est alee 
La ou l'empereris se couche 

Cele nuit, si c'on faire doit. 
Le millor anel de son doit 
Li a baillié la mere en garde 
Par chiere, n'el ne se prent garde 
K'el ne le doie au main ravoir. 
El l'amoit plus c'un grant avoir 
Por la richece de la pierre 
Ki plus ert vers que fuelle d'ierre, 
Et si avoit moult grant vertu. 
« Fille, boine nuit aies tu, 
Fait la mere, va tost couchier, 
Que je n'ai nule riens tant chier 
Comme ton cors moult avenant. » 
- « Douce mere, a Dieu vos commant. » 
Dont la baisie au congié prendre. 
Or ne s'i set el garde prendre 
Que ce soit congiés a tout fait. 
Ele le baise et si en fait 
Grant joie a cele departie. 
Ensi s'est la bele partie 
De sa mere l'empereris. 
En la soie chambre u ses lis 
Estoit fais est venue arriere : 
L'anel mist en une aumosniere 
D'un samit vermeil, fin et frois 
Ki pent a son tissu d'orfrois 
K'ele ot le jor au primes chaint. 
La damoisele se deschaint, 
S'a l'aumosniere despendue 
De la ou ele estoit pendue, 
Puis la ratache a une afiche 
Quarree, a pierres, bele et riche 
Dont ele ot son col afichié. 
Ele a bien son cuer afichié 
Que ses dous amis, s'ele vit, 
Avra, l'anel qu'il ainc ne vit 
Et l'aumosniere tot ensamble. 
Biaus vallés et beles puceles 
A son couchier ot, ce me samble, 
Quant ele couchie : « Mes beles, 
Fait ele, alés gesir huimais. » 
Hé ! Diex, el ne seront jamais 
A son couchier n'a son lever. 
Celes cui il ne doit grever 
S'en vont couchier isnelement ; 
Et sachiés bien certainement 
Que la grans rage et les karoles 
Et l'abondance des paroles 
Les fait endormir et froncier. 
La damoisele n'ot rien chier 
Com le sommeil qui les acoise. 
« Diex, fait ele, doinst qu'il me loise 
Parfurnir mon proposement ! » 
Ele se vest isnelement 
De sa cote et de sa chemise. 
Coiement et souef s'est mise 
Fors de son lit, sans faire noise, 
Hastivement. Ains qu'el s'en voise 
Ele se chauce et vest et lie, 
Et sachiés bien qu'ele n'est mie 
En grant paine a drecier ses crins. 
Ele est venue a ses escrins 
Ou li joiel sont et li ors. 
Tot ce qu'il i a ens, met hors 
En une toie d'oreillier ; 
Puis en vait as lis oreillier 
Savoir c'aucune ne s'esveut 
Des puceles : quanqu'ele velt 
Puet bien faire tot asseür. 
Ne sai se c'est por son eür 
U se Diex velt qu'ele s'en aille. 
Ele prant une grant touaille 
A une perce et .iii. linceus ; 
Ses a liiés ensamble o ceus 
C'on ot lués droit en son lit mis. 
Moult la doit amer ses amis 
Quant ele ensi por lui s'en emble. 
Tant a liié de dras ensemble 
K'il orent bien .c. piés de lonc. 
Ele vait ouvrir par selonc 
Son cevés une grant fenestre. 
Moult par estoit et sage et mestre 
De son afaire apareillier : 
Moult savoit bien entorteillier 
Les linceus entor li piler 
Par ou ele s'en velt aler. 
Grant hardement li fait emprendre 
Amors qui ne la laist entendre 
A paor n'a nule autre chose. 
Moult est preus quant ele s'en ose 
Par ilueques aval descendre. 
Fait ele : « Or me devroit deffendre 
Li rois mes peres ceste voie. 
Je ne cuit jamais qu'il me voie, 
Dieu merci et son bon conseil. 
S'il me laissast, si com je suel, 
Estre çaiens o mon ami, 
Por toute s'onor et demi 
Son empire, n'osase gien 
Avaler ci. Se je m'esgien, 
C'iert tot par lui et par ma mere. » 
La fenestre qui si haute ere 
La faisoit douter toutes voies, 
Et ses sens la remet es voies 
De raison, qui moult li keurt seure 
Et qui li dist : « Fole, demeure. 
Vels tu hounir tot ton lignage ? 
Se tu t'en vas en soignentage, 
Tuit ti ami i aront honte. » 
Mais amors abat et sormonte 
Son sens et boute tot arriere 
Raison, et dist : « En quel maniere 
Puet cis voiages remanoir ? 
Lairoit on son ami manoir 
Avuec, se ele estoit remese ? 
Nenil. Dont ne vaut une frese 
S'el ne fait quanqu'ele a empris. 
Certes, plus d'onor et de pris 
Ara ele del fil le conte, 
Se le prent, que de quanque monte 
A ceste honor n'a cest empire. 
Par Dieu, s'il iert de tous li pire 
S'est ele o lui par foi plevie. » 
Moult a grant bataille et envie 
Entre amor et raison et sens. 
Fait la bele : « Quanque je pens 
Ne me vaut riens, se plus n'en fais. 
Certes jou grat hors et effas 
De mon cuer l'amor de mes gens 
Por celui qui si par est gens 
Et biaus et de cors et de vis. 
Par foi, il m' est ja bien avis 
K'il est la jus desous ces murs. » 
Cele escoute et si ot les murs 
Et celui qui la l'atendoit. 
« En non Dieu, c'est il ? Ce que doit ? 
Mauvaise riens, qu'aten je tant ? » 
Ele est a .ii. piés en estant 
Montee en la haute fenestre. 
L'un pié met fors et le braç destre, 
S'açaint le piler et acole. 
Hardemens et amors l'escole 
K'ele se tiengne bien as dras. 
Fait amors : « Bele et ja vendras 
La desous a ton douç ami. » 
Fait sens et raisons : « Qu'es ce ? aimi ! 
Aelis, irés vos ent donques ? 
- Oïl, voir. - Or ne fist ce onques 
Fille a roi, tel descouvenue. 
- Por coi ? Mes amis m' est venue 
Querrë, et je ne m'en iroie ? 
Sachiés que je n'en mentiroie 
Ma foi, et se je m'en aloe, 
Sans blasme. » L'aler amors loe, 
Quanques raisons vait destornant. 
Ele s'en ist fors en tornant 
Son visage vers le piler. 
Ançois qu'ele se laist aler : 
« Diex, fait ele, a vos me commant. » 
Et ses amis, ne sai commant, 
L'oï gemir a la fenestre ; 
La ou ele l'ot rové estre 
Acort contreval le gardin : 
Moult est liés quant il voit l'engin 
Et s'amie qui s'en avale. 
« Ainc mais, fait il, ne fist Diex ale 
Ne chose qui tant me pleüst. 
Jou l'aim plus que s'il me ploüst 
Tot l'or ne tot l'argent del monde. » 
Il reçoit celi qui soronde 
Toutes les autres de biauté. 
Moult a poi en ses bras esté 
Quant il ne l'a .c. fois baisie. 
Or est la bataille apaisie 
De lor cuers quant il s'entretienent ; 
Il s'entresgardent, si se tienent 
De parler k'aucuns nes espit. 
Fait ele : « Or m'en vois el despit 
Les sers l'empereor, mon pere. » 
Cil l'enmaine al serjant sa mere 
Ki gardoit les muls et la robe. 
Or sachiés que richement robe 
Guilliaumes la maison le roi. 
Quant sont assamblé trestot troi, 
Fait il : « Or tost, ma damoisele, 
Vestés ceste robe nouvelle ; 
Ostés cest bon bliaut de Sire, 
N'avrois mais tel, si serai sire 
De Rueem et de la contree. » 
La gentix pucele honeree 
Le tolt, sel doune au chamberlenc, 
Et cil li vest d'un drap flamenc 
Cote enterine et coterel 
Ki moult li sist et bien et bel. 
Il l'atorne bien et acesme 
Et afuble de ce meesme 
Par desus une bele cape. 
Moult est lie quant ele escape 
Le roi son pere et la roïne. 
Por çou que sa cote traïne, 
Li camberlens bel li escource, 
Et ses dous amis li acource 
Son estrier, puis si la remonte. 
Il ne font mie grant remonte 
Ke qu'il s'en issent del porpris. 
Li serjans a par le frain pris 
Le mul qui la pucele emporte. 
Il l'adestre jusc'a la porte 
Par ou on s'en issoit vers France. 
Il ont andui moult grant fiance 
En la lune qui les esclaire. 
Fait il au sergant debounaire 
Quant il sont hors de la cité : 
« Reva t'en, assés as erré 
Avuec nos, que mais n'avrons garde. » 
- « A Dieu donc ; or vos prennés garde 
Et de la damë et des murs. 
Se Diex vos sueffre et vostre eürs 
Aler ensi en Normendie, 
Ja n'i avra nul qui ne die 
Que moult arés fait grant prooise. » 
- « Amis, fait la preus, la cortoise, 
Salués moi vo bone dame. 
Dites li bien que, par ceste ame, 
Jou l'aim plus que l'empereris. » 
Ensi est la bele Aelis 
Del bon camberlenc departie. 
Cil qui s'amor li a partie 
Remande ausi salus sa mere. 
Or s'en vont, et cil qui seus ere 
S'en retorne vers sa contree. 
Li mul la caucie ferree 
Les emportent grant aleüre. 
Il ont si souef ambleüre 
K'il ne se muevent, ce lor samble. 
Or s'en vont deduisant ensamble 
Et acolant d'eures en autres. 
Li uns des .ii. muls et li autres  
S'entrejoingnent si lés a lés 
K'adés li tenoit cil au lés 
Sa main ou a sa bele face. 
La damoisele velt qu'il face 
De li com de s'amie chiere. 
Fait il : « Moult ai la lune chiere 
Qui cel biau vis vos enlumine. » 
Bien ont andui mis en la mine 
Meres et parens et avoir 
Por acomplir tot lor voloir. 
Tot ont atorné au deduit. 
Moult lor est bel, cui qu'il anuit, 
Ce qu'il s'en vont en Normendie. 
Cele nuit ont de Lombardie 
Passé plus d'une grant jornee, 
Et quant ce vint a l'ajornee 
Ke l'aloete trait son chant, 
Li dui mul qui vont chevauchant 
Ne s'arestent aval n'a tertre. 
Et la clartés par la fenestre 
Entre en la cambrë as puceles. 
Hé Diex ! encor ne sevent eles 
Comment il lor est mescheü ! 
Lor oreillier qui sont cheü 
De sos lor chiés les esmanveillent. 
En esveillant moult se merveillent 
Del jor qui si est biax et clers. 
L'une a veü pendre les clés 
Al coffre qui estoit ouvers ; 
Lors a primes fu descouvers 
Li larrecins a la pucele. 
Premierement se leva cele 
Qui velt veoir que ce peut estre. 
En alant, vit a la fenestre 
Pendre les dras et les linceus, 
Et ne vit nul el lit de ceus 
U la pucele estoit coucie, 
Ki moult par tans s'ert descoucie 
Por aler a son douç ami. 
« Lasse ! fait ele, lasse, aimi ! 
Com nos a pechiés endormies ! 
Or sus, or sus, lasses, traïes ! 
Que moult nos het Diex et sa mere. » 
- « Por coi ? » « Que cele qui dame ere 
De nos toutes s'en est alee. » 
- « Par ou ? » - « Ele est ci avalee 
A une corde de linceus. » 
Lors veïst on celes et ceus 
Qui en la cambre erent adés 
Hurter as parois et as es 
Lor chiés, et lors poins tordre et batre. 
Ki deüst la grant tor abatre 
N'i eüst il hui tel temoute. 
Li deus et la pitiés tant monte 
Qu'eles s'escrïent a haus cris : 
« Ahi ! damoisele Aelis, 
Com nos a mortes  vostre alee ! » 
Une grant plice large et lee, 
Ne sai s'ele ert grise ou hermine, 
A mis en son dos la roïne, 
Puis est venue a cele noise. 
Lors n'i a nule qui n'acoise 
Son duel quant la mere est venue. 
En plorant dist : « Qu'est devenue 
Aelis, ma tres douce fille ? » 
- « Quoi ! dame, quoi ! ja s'en est ille 
Alee anuit des premiers cos. 
Ceus puist mangier li leus du bos 
Par cui Guilliaumes fu banis ! 
K'encore fust bele Aelis 
Çaiens, se Guilliaumes i fust. » 
S'uns hom eüst le cuer de fust 
U de piere, si fust laians, 
Si plorast il et fust dolans 
Por la pitié, por la dolor. 
Atant es vos l'empereor 
Ki vient au duel, ses poins batant. 
Hé Diex ! ja les amoit il tant 
Les enfans qui s'en sont alé ! 
Cil qui Guilliaume orent mellé 
A lui li ont tolu sa fille. 
« Hé Diex ! fait il, ja n'avoit ille 
Si bele el mont tant com cix cuevre. 
Cil ert en parole et en oevre 
Si cortois et si ademis, 
Et nature avoit en eus mis 
Tant sens et biauté, et franchise 
Polissoit si lor gentelisse 
Qu'en nul lieu n'avoit lor pareus. 
Mar les vi onques de mes ex 
Quant je les ai si tost perdus ! 
Tot cest mal qui m'est avenus 
M'a fait ma feme et mi mal serf. 
Or avons çou que je deserf, 
Dont ja restors n'iert de la perte. 
Moult a fait Diex venjance aperte 
De ma foi que j'ai trespassee. » 
La roïne est si trespensee 
K'ele n'ose dire o ne non. 
« Sire, por Dieu, font li baron, 
Aiés pitié de vos meïsme. » 
- « Jou n'en faç pas, fait il, la disme 
De duel que j'en devroie faire. 
Ceus qui cest duel et cest afaire 
M'ont fait ne doi je gaire amer. 
Nes lairai en terre n'en mer 
Ke je nes destruise et desface. 
Si sui dolans, ne sai que face, 
De ma fille bele Aelis. 
Moult doi haïr l'empereris 
Qui ce m'a fait et porchacié. 
Hé ! las, ch'a mon, qu'ele a chacié 
Le damoisel qui or l'en maine, 
Qui mon roiaume et mon demaine 
Deüst avoir puis mon decés. 
Quant vos me priiés que je cés 
De plorer, vos ne faites preu. 
Guilliaume le gentil, le preu, 
U le ferai je jamais querre ? 
Ja n'avoit il si bel en terre 
Quant il estoit bien acesmés. » 
A cest mot s'est li rois pasmés 
Devant ses gens sor le froit mabre. 
Tuit tramblent comme fuelle en arbre 
Por la pucele et por le pere. 
De la pamison ou il ere 
Est revenus aprés grant piece ; 
Il desront ses dras et depiece, 
Si s'aherte vers la fenestre. 
S'on li laissast, je cuit, seul estre, 
Il fust fors el gardin salis. 
« Ahi ! fait il, fille Aelis, 
Com las linceus, com lasse corde ! 
Mis m'ont el ventre grant discorde 
Entre mon duel et ma liesce. » 
- « Sire, font li baron, or es ce 
Deus qui ne vaut une escaloigne. » 
Cascuns des sers fuit et aloigne 
Son avoir et soi de la cort. 
« Sire, font il, a terme cort 
L'avrés, se vos le faites querre. » 
- « Diex, fait li rois, qui voldroit terre, 
Chastiax et manoirs et cités, 
Graindre seroit ma volentés 
De doner c'a nului del prendre, 
Se nus voloit la voie emprendre 
Et la queste des .ii. amans. » 
Laiens en ot ja ne sai quans, 
Vassaus, sergans et chevaliers 
Qui se poroffrent volentiers 
Devant le roi de ceste queste. 
A ceus qui en font la requeste 
Fait li rois ovrir son tresor. 
Il font cargier argent et or 
Et deniers et vaisselemente. 
Tant ont pris, que de riens ne mente, 
K'a .iii. ans ont bien lor despense. 
Fait l'emperere : « Çou que pense 
A la joie de vo repaire 
Me fait ja lié. Or i apaire 
Vo proesce et vos vasselages ! » 
Il done congié as messages, 
Et cil le prennent demanois, 
Montent es biax muls espanois 
C'on lor ot quis boins et corssiers. 
Par chemins divers, par sentiers 
S'en issent fors de la cité. 
Au mouvoir sont tot desrouté : 
Li un s'en sont alé vers Genvres 
Ou Guilliaumes fu norris jenvres, 
Li autre en Sezile et en Pulle, 
Moult emportent avoir a pulle ; 
Li autre en Gresce et en Calabre. 
Il ne vienent a crois n'a arbre 
N'a forchie voie u ait gent 
K'il ne demandent bel et gent 
S'il eüssent par aventure 
.II. enfans tous d'une faiture 
Encontrés et tos d'un eage. 
Onques n'en porent li message 
Par nul homme qu'il encontrassent 
Oïr nouveles : tot trespassent, 
K'ainc n'en porent oïr nouvele. 
C'est drois, que li biaus et la bele 
S'en vont andui en Normendie. 
Ke que del pere vos en die, 
Ses dex remest por la fiance 
Des quereors, et l'esperance 
Li promet encor a ravoir 
Sa fille ; mais por nul avoir 
Ne li pot puis sa feme plaire. 
Por chose que nus seüst faire 
N'oserent puis a cort venir 
Li serf : on voit bien avenir 
Que cil ont le mal quil porchacent. 
Li enfant qu'il  sivent et chacent 
S'en vont andui a moult grant rage. 
Ainc dui enfant de lor eage 
Ne s'en alerent si par sens ; 
Car quant il est saisons et tens 
Ke  il lor couvient prendre ostel, 
Guilliaumes le prent adés tel 
U il n'a cure c'on le truisse. 
Il n'en prendra ja nul, k'il puisse, 
En maistre rue, ne sor voie, 
K'il crient adés k'aucuns nes voie 
Ki les vousist mener arriere. 
Il fait tant vers la chamberiere 
Et vers la maisnie son oste 
C'on le deschauce et c'on li oste 
Les seles d'ambedeus les murs. 
Ja li damoisiaus n'iert seürs 
Devant que si mul soient aise : 
Il fait bien tant c'on les aaise 
De conroi d'avaine et de fain. 
Il nes laist pas morir de fain, 
Lui ne son oste ne s'amie ; 
Por deniers ne remaint il mie 
K'il n'aient trop char et viande, 
Bons vins et poissons qu'il commande 
Ke  on akate a grant largesce. 
Ses grans sens et sa gentillesce 
Sueffre qu'il est de grant afaire. 
Il fait la nuit les pastés faire 
Por l'endemain mangier as chans. 
Ainc mais nus enfes de .xii. ans 
Ne seut tant comme cis set ja. 
Onques nule fois ne manga 
Dusques ses ostes fust assis. 
Il se contient adés ensis 
En tos les ostex u il vient. 
Moult est liés quant si bien li vient 
De la pucele k'il enmaine. 
Por la rikece qu'il demaine 
Ont tuit li oste grant merveille ; 
Cascune ostesse se conseille 
Priveement a son baron : 
« Cis pert bien fix a haut baron, 
Et ceste fille a haute dame. » 
- « Je cuit moult bien, fait il, par m'ame, 
Que de biauté n'est sa pareille. 
Vés comme ele est clere et vermeille, 
Et cis si gens com il puet estre. 
Bien pert a son vis, a son estre 
K'il est fix a roi ou a conte. » 
Aprés mangier, quant il aconte 
A son oste de sa despense, 
La pucele qui riens n'i pense, 
Rent tos jors d'argent plus que mains. 
Il font tant par tout qu'a lor mains 
Lor font lor oste adés lor lis. 
Moult ont soulas, moult ont delis, 
N'est deduis ne riens qui lor faille. 
Il fait le soir en la touaille 
Liier le sel et les gastiax, 
Et si fait remplir ses bouciaus 
De bon vin froit u de raspé. 
Li pasté sont envolepé 
De l'une part en la besace ; 
En l'autre tele eure est fouace 
U char froide u geline en rost, 
Puis la ferme, c'on ne li ost 
Sa viandë et son afaire. 
Tot set si bien et si bel faire 
Et si sagement com nus miex. 
Et quant il voit que li sommiex 
Vait aprochant bele Aelis, 
Il boivent, puis si vont as lis 
Por reposer jusc'au demain. 
Il se lievent adés moult main 
Et chevauchent jusques vers prime ; 
Et quant il voit que l'ore aprime 
Et li tans c'on se doit disner 
Et il puet fontaine trouver 
Sor chemin, en plain u en bos, 
Fait il : « Ma bele, par mon los, 
Nos descendrons ci por mangier. » 
Cele ne fait de riens dangier, 
Ains otroie quanqu'il commande : 
Et il la sert de la viande 
Bien et bel, com sa douce amie. 
Por le mangier ne remaint mie 
K'il ne l'acole et qu'el nel baist. 
Aprés mangier li dist qu'il baist 
Son blont chief sor son dolç escors. 
Sovent lor est li jors trop cors 
Por le solas, por le deduit. 
Il ne vuelent jusques vers nuit 
Nule fois venir a l'ostel. 
Des flors qu'il truevent li fait tel 
Chapelet qui moult li avient ; 
Et sachiés bien quant il avient 
K'ou chief li met, qu'ele le baise : 
Por ce que li baisiers li plaise, 
Ele oevre si sa bele bouche 
Que l'une langue a l'autre touche 
Malgré les dens blans et serrés 
K'amors lor a si desserrés 
Que li uns ne puet l'autre mordre. 
Bien doit si dous baisiers amordre 
.II. amans quant il sont ensamble. 
Moult doit bien haïr, ce me samble, 
Ki les pert tex par son forfait. 
Quant li enfant ont le jor fait 
Lor deduit au bos ou au plain, 
Sor les muls qui sont gros et plain 
D'erbe fresce, menue et tendre, 
Montent, ne voelent plus atendre, 
Et chevauchent jusc'as ostex. 
Le jor estoit lor deduis tex. 
Andui chevauchent a grant joie. 
Tant ont erré k'a la monjoie 
Vindrent de Tol en Loheraine : 
C'est uns des plus biax lius du raine, 
De bos, de prés et de riviere. 
Plus ont d'une semaine entiere 
Erré, qu'il n'ont jor sejorné. 
Cel jor, quant il fu ajorné, 
Fait cascuns amener son mur. 
Hé, Diex ! s'il erent asseür, 
Tant lor plairoit sejors et aise ! 
Non por ce qu'il aient mesaise 
D'ostel, de lit, ne de viande, 
Mais moult doutent quant nus demande 
Quel part il vont ne dont il vienent. 
Por maintes choses qui avienent, 
S'il se doutent, n'est pas merveille. 
Cele avoit moult clere et vermeille 
La face por le kaut soleil. 
Fait ele : « Amis, moult m'esmerveil 
Kel païs c'est ki si est biaus. 
Vés com biax tertres, com biax vaus, 
Quex praeries, quel vignoble ! 
Cele cités est riche et noble 
De tors, de clochiers, de maisons. 
Je voel que nos i herbejons 
Sempres de haute eure ambedui, 
Car moult m'avra anuïe hui 
La matinee, et li grans chaus 
M'a hui tant fait mal et enchaus 
Que li chiés me delt orendroit. » 
Que qu'il en vont parlant, tot droit, 
Vers la cité grant aleüre, 
Il a oï, par aventure, 
Lés le chemin en .j. jonchois, 
Un ruisselet qui n'ert par cois, 
Ains murmure sor la gravele. 
Il a oï la fontenele 
Dont l'aigue est plus clere c'argens. 
Fait il : « Or est ce li plus gens 
Lius d'aigue doucë et de flors ; 
Ains mais ne vi de tant colors 
En si poi de terre autretant. » 
Il l'esgardent tot en estant 
Le liu delitable en esté. 
La rousee ot si grans esté 
K'encor en sont tot plain li oel 
Des flors, et li rais del soleil 
Feroit si en cascune flor 
Que l'aigue en reçoit la color 
De cascune tel comme el l'a. 
« Biax dous amis, fait ele, la 
Voel je descendre por mangier. » 
De tant la velt cil losengier 
K'il li otroie volentiers. 
Atant un moult soutix sentiers 
Ambedex les conduit et maine 
Du chemin jusc'a la fontaine. 
Il saut jus, si l'a descendue ; 
La pucele s'est estendue 
As flouretes et au deduit. 
Por le chaut qui li grieve et nuit 
Tolt sa chape et sa jupe fors : 
Ele remest em pur le cors, 
Toute desliie  et desçainte. 
Sa cote li fait grant açainte 
Tot entor li, sor l'erbe drue. 
Moult est garis qui a tel drue ; 
Ne doit avoir nule destrece. 
Por ce que sa bende destrece, 
Li cort kavelet et li blont 
Par moult grant maistrie li vont 
Par devant le tor des oreilles 
Desci jusqu'as  faces vermeilles ; 
Sor son blanc col en rot flociax. 
Li vallés a mis les bouciax 
En la fontaine refroidier. 
Il sot moult bien tot atirier, 
K'il n'estoit pas fox ne vilains. 
Il a osté as muls les frains 
Et enpasturés des chevestres. 
Il n'i avoit table ne trestres, 
Fors que les flors et l'erbe tendre. 
Il sot moult bien et bel estendre 
Sa chape ançois que la touaille. 
A la pucele dist qu'ele aille 
Laver ses mains a la plenté. 
De tos les jors qu'ele a esté 
Ne lava mais si beles mains 
La fontenele, c'est du mains, 
Ne ne fist autre, que je sace. 
Li damoisiax trait fors et sace 
Une gheline et .j. pasté 
K'il ot le soir envolepé 
En sa besace d'une part : 
Il trenche et depiece et depart 
Moult belement la char des os. 
Quant la bele a en .j. lieu mors, 
Si done a mordre son ami. 
Ne li rent pas tant ne demi 
De savour ne poivres ne seus, 
Comme faisoit la grans douceurs 
De la ou les levres touchierent 
Ki a la plus bele bouche ierent, 
Je cuit, c'onques Diex eüst faite. 
Li biax tans, li lius les rehaite 
De ce qu'il ont mangié assés. 
Li damoisiax li fait son sés 
De tot comme ses dous amis. 
Il a en sa besace mis 
Son harnas et tot retrossé. 
Les bouciax, dont il ot versé 
Le vin, retrosse ausi andeus. 
Hé, Diex ! com iert sempres grans deus 
De ce que Fortune a envie 
De lor bon siecle et de lor vie 
Qu'ele velt changier en tristor ! 
La bele a mis por la suour 
Sa main sous sa blanche chemise ; 
El ne set mot dés que l'a mise 
Vers l'aumosniere qui pendoit 
En son saim, o son petit doit 
Senti l'anel qui estoit ens. 
Li samis ert .j. poi sullens 
Por ce qu'il ert a sa char nue. 
Ensi li fu ramenteüe 
L'aumosnierë et li aniax 
Ki moult estoit et boins et biax. 
Moult fu riches d'or et de piere. 
« Amis, fait ele, par saint Piere, 
Ne foi que doi l'ame mon pere, 
De ceste aumosniere qui ere 
En mon saim me souvient or primes, 
Et se l'i mis je la nuit primes 
Que je me parti de mes gens. 
Par cest anel qui moult est gens 
Vos doins je mon cors et m'amor. » 
Ainc mais fille d'empereor 
Ne fist si biau don ne si riche. 
Ele destache de s'afiche 
L'aumosniere, si li presente. 
Cil a tout son cuer et s'entente 
Mis en penser a la riçoise 
Du biau don que la plus cortoise 
Li avoit fait si franchement. 
« Dame, fait il, je vos en rent 
Moi et mon cuer en guerredon, 
K'ainc mais feme ne fist tel don 
A nul home de mon afaire. » 
Qui donc li veïst joie faire 
De l'aumosniere et de l'anel 
K'ele li ot doné si bel, 
Et s'amor, sans riens metre fors ! 
Plus li plaist l'amors que li ors 
Et que l'aumosniere ne fait. 
Il la sert en dit et en fait 
De quanqu'il puet por li deduire. 
Ne cuide mais c'or li puist nuire 
Nule riens, si sont asseür. 
Mais ja orrés estrange eür, 
Que, quanqu'il paist et enoisele 
De la douçor la damoisele 
Son cuer et sa bouche et ses iex, 
A la pulece est pris sommiex 
Por la calor et por la laste. 
Li sommiex qui la vaint et haste 
Li clot ses biax iex et apoise. 
Li damoisiax cui pas ne poise 
Li met la robe sous son chief : 
Il sot moult bien venir a chief 
De faire tot quanque li plaist. 
Il li prie qu'ele se baist 
Et dorme .j. poi : s'iert plus legiere. 
Il ravoit mis en l'aumosniere 
L'anel qui valoit tot l'avoir. 
Miex li venist, je cuit, avoir 
Mis en son doit, se il fust sages ; 
Mais la biautés et li visages 
De celi qu'il garde en dormant 
Li vait si tot son sens emblant 
K'il en oublie l'aumosniere, 
N'il ne set en quele maniere 
Il la lait, ne qu'ele devient : 
Cascune chose ensi avient 
Com Fortune l'a destinee. 
La damoisele s'est tornee 
En dormant sor l'autre costé, 
Et ses amis a acosté 
Le soleil, qu'il li velt faire ombre : 
Ja orrés com pechiés l'encombre. 
Que qu'il la sert et il la garde, 
Uns escoufles, .j. lere, esgarde, 
De l'air ou il ert la desus, 
L'aumosniere qu'il ot en sus 
Mise de lui, desus les flors. 
Il cuida que ce fust roujors 
De char, mais c'estoit de samis. 
De Dieu soit li siens cors maudis ! 
K'il la velt lués, non por l'avoir. 
Li voloirs qu'il a de l'avoir 
Le fait joindre tot en .j. mont. 
Il sagete de la amont 
Tous joins, si tost et si isnel 
K'il la met ou pié, et l'anel 
Si que Guilliaumes ne set mot. 
Il fu dolans quant il ne l'ot 
Veü descendre et avaler. 
Quant il l'en vit a tot voler, 
Moult s'esbahist, et si se saigne : 
« Certes, fait il, c'est male ensaigne 
Quant tes puors, tele faiture, 
Dont Diex ne li mondes n'a cure, 
A devant moi mon anel pris. 
Moult en est abaissiés mes pris 
Por ce qu'il ert venus d'amors. 
S'il eüst tant de boines mors 
En moi com ma dame i cuidoit, 
Jou l'eüsse mis en mon doit, 
Et l'aumosniere a ma coroie. 
Certes, je cuit, se je couroie 
Jeter aprés qu'il la lairoit. 
Hé, Diex ! por coi ? qui li nuiroit ? 
Jou nel sivrroie ja si prés. 
Mes jeters ne mes corre aprés 
Ne cuit qu'a nule riens m'aidast ; 
Se por tant non que il cuidast 
K'il ne porte ne char ne proie, 
Tost la lairoit. » Souvent em proie 
Nostre Signor qu'il l'en consaut 
Et qu'il gart celi qu'i ne viaut 
Esveillier desci qu'il reviengne. 
Jou criem qu'il ne l'en mesaviengne 
Se il la laist seule dormant : 
Jamais ne cuit que li Normant 
Facent feste de lor venue. 
La chose est ja a che venue 
Que nus ne l'en puet trestorner. 
Il se lieve por atorner 
Son harnas et por son frain metre. 
Pechiés qui l'en fait entremetre 
Li toudra le plus por le mains. 
Il a mis a l'arçon les mains, 
Si saut el mul de plain eslais. 
Fait il : « Moult sui fox quant je lais 
Ma damoisele en tel maniere. 
Fi ! moi que chaut d'une aumosniere 
Ne d'un anel ? ne que d'un pois, 
Fors por itant que, sor mon pois, 
L'a pris li pire oisiax qui volt. » 
Moult s'en ala prés qu'il ne volt 
Remanoir : s'eüst fait que sages ; 
Mais li anuis et li damages 
Qu'il en devoit avoir si grant 
Li fait estre moult plus en grant 
De l'aler que du remanoir. 
Cis pensers li faisoit manoir 
En son cuer une grant bataille. 
« Et s'a çou vient que je n'i aille, 
Fait il, et ma dame s'esveille, 
Moult li venra a grant merveille 
De son anel que j'ai perdu. 
Ele m'avoit son cuer rendu 
Au doner, ma dame, m'amie ; 
Or me dira je ne fui mie 
De la cortoisie Tristran 
Qui en ot .j. gardé maint an 
Por l'amor la roïne Ysout ; 
Et je le premier qu'ele m'out 
Doné ai ja perdu si tost ! 
Ja n'avrai voloir que m'en ost 
Que jou n'aille aprés les joiaus. » 
Moult est pensis li damoisiaus 
Por ce qu'il crient que ne s'esvelt. 
Ne set le quel voloir il velt, 
U l'aler u la demourance. 
Il estoit moult en grant balance 
Devant s'amie tos montés ; 
Li escouffles s'est arrestés 
Bien loins d'iluec sor .j. noier. 
Fait il : « Bien me puet anoier 
De ce que j'ai demoré tant. » 
Lores s'en est tornés criant : 
« Hua, leres, hua, hua ! » 
Li escouffles se remua 
Ki ses joiaus li ot tolus ; 
Ains que Guilliaumes fust venus 
S'est il en autre liu assis, 
Et cil le siut adés ensis 
D'arbre en arbre, amont et aval, 
Une eure a pié, autre a cheval, 
Tant que tos est kaus et lassés. 
Et la bele, qui ot son sés 
Pris de dormir, est esveillie ; 
A grant paine est esmanveillie. 
Ele ot cel jor levé trop main. 
Ele quide metre sa main 
Sor celui cui pechiés fist nestre : 
Quant ne le sent delés li estre, 
S'uevre ses biax iex en souhaite. 
Hé, Diex ! ele avra ja souffraite 
De serjant et de compaignon. 
Moult bel l'apele par son non : 
« Guilliaume ! » et cil ne li dit mot. 
Quant cele ne le sent ne ot, 
Ele se lieve de peür. 
« Lasse ! fait ele, nes son mur 
Ne voi je mie o le mien pestre. » 
Ele esgarde contreval l'estre 
Vers le bois et vers la riviere, 
Mais ne pot en nule maniere 
Veoir celui, car trop loins ere. 
« Diex ! fait ele, li rois mes pere 
M'a fait suir, jel sai de voir. 
Ja le cuidai je si avoir 
Eslongié et lui et sa terre. 
Cil qui m'erent venue querre 
L'ont mort, u il l'enmainent  pris ; 
Et, por ce que j'ai tant mespris 
Et que je sui si abaissie, 
M'ont il ici seule laissie 
Com une fole menestrel. 
C'est noient, je pens miex tot el ; 
K'il m'a laissie, si s'en va 
En Normendie et qu'il ne m'a 
Tant prisie qu'il m'esveillast. 
C'est tos voirs que, s'on l'enmenast 
Et il fust pris a force faite, 
Il eüssent tel noise faite 
Que je cuit bien qu'il m'esveillaissent, 
Et ne cuit pas qu'il me laissassent 
Ici mon harnois ne mon mul ; 
Il m'eüssent ançois del mul 
Trebuchie le col avant. 
Diex ! que nel soi .j. poi devant 
Que cil traïtre et cil maus lere 
Qui me geta de chiés mon pere 
Me deüst ci laissier dormant ! 
Nel doi pas tenir por amant, 
K'il n'est mie amis qui s'amie 
Guerpist ensi. Je ne di mie, 
Se jou l'eüsse en dit n'en fait 
Vers lui porchacié ne forfait ; 
K'il m'en deüst avoir grant ire. » 
Ele ront ses dras et descire 
Sa bele treche blonde et sore, 
Et dist : « Encor me dist il ore 
K'il m'estoit et sire et amis ; 
Dont s'est anemis en lui mis, 
U c'est par deffaute de cuer 
K'il m'a ensi getee em puer. 
Bien sai que il ne m'ama onques. 
Donc s'en va il ? Ci a mal donques, 
Qu'il en aroit trop desonor. 
Comment ? Qu'il avoit ci la flor 
De gentillece et de biauté : 
En tous les lius ou j'ai esté 
Li ont bien tesmoingnié les gens. 
Mar fu li miens cors biax et gens, 
Mes clers vis, ma douce faiture 
Que, se ç'avient par aventure, 
K'il s'en voist u on l'en remaint, 
Li grans dels qui el cuer me maint 
N'en istra mais tant que je vive. » 
Sa dolors croist tant et avive 
Qu'ele s'asiet, ou voelle ou non. 
Ele se pasme en .j. randon 
.V. fois ains qu'ele se redrest. 
Al redrecier dist qu'il s'en est 
Alés, quant il ça ne repaire. 
« Bien a despareillié la paire 
C'amors ot faite de nos .ii. » 
Li nons de Guilliaume et li deus 
Li est tos jors el cuer escris. 
Ele s'ecrie a moult haus cris : 
« Biax amis, biax frere, biax sire, 
Quant jou changai mes dras de Sire 
Al camberlenc por cest burel, 
U ausi boin u ausi bel 
Desistes vos que je raroie 
A Rueem lués que g'i seroie, 
Et que j'aroie la cité 
En mon douaire ; et qu'a c'esté 
Que vos m'avés ensi laissie ? » 
Par maltalent s'est eslaissie 
Vers l'aigue de la fontenele 
Ki moult estoit rade et isnele ; 
Prés s'en va qu'ele ne se naie. 
Aprés dist : « Diex doinst que je n'aie 
Pooir de faire tel outrage ! 
Que s'il, par orguel ou par rage, 
M'a laissië et il s'en va, 
Il n'a mais gaires jusques la, 
Que jel sivrrai aprés par trace. » 
Ele vient au mul, si deslace 
Le chevestre dont ses amis 
L'ot empasturé, puis ra mis 
Son frain et tot apareillié. 
Toustans erent si oel moillié 
Et de larmes et de suor. 
« Lasse ! fait ele, quel dolor, 
Que besoins me fait entremetre 
De trosser et de mon frain metre ! 
Moult le m'a tost souffraite apris. 
Moult par a Guilliaume mespris 
Qui de ma terre me jeta 
Por ci laissier. » Que que esta 
Devant son mul trestoute droite, 
La dolors la ra si destroite 
Qu'ele rechiet pasmee a terre. 
Hé ! Diex, com diable font querre 
A cel musart cele aumosniere ! 
Uns vassax qui va la riviere 
Choisi le mul et la pucele : 
Il ne sot pas que ce fust cele 
Ki en li ot toutes biautés. 
A poi que li muls n'est montés 
Sor li quant cil vient cele part. 
Moult par estoit de france part, 
K'il l'en est prise grans pitiés. 
Lués qu'il la vit entre les piés 
Del mul gesir toute pasmee, 
Moult la en son cuer enamee 
Por ce que si bele la voit. 
La bele cape k'ele avoit 
Li a moult bel sous son chief mise ; 
Puis prent le pan de sa chemise, 
Si la vente por refroidier. 
Grant voloir a de li aidier, 
Se Diex le sueffre et il le velt. 
Cele qui si se plaint et delt 
Oevre ses iex por la froidure. 
Li pamisons qui tant li dure 
La fait estre moult a malaise. 
Or est li vallés moult a aise 
Qui voit qu'ele a les iex ouvers. 
Ses iex avoit en lui aers 
Por savoir s'el le connissoit. 
Ne set qui est, mais qui qu'il soit, 
Moult la sert debounairement, 
Et se li prie doucement 
Qu'ele li die dont el vient, 
Et qui ele est, et dont ch'avient 
Qu'ele est si triste et si dolente. 
Cele est de respondre moult lente 
Por ce que ne set qu'ele die, 
Et s'a grant mestier de s'aïe 
Por ce qu'ele est si loins de gent ; 
Et se li proie bel et gent, 
Por Dieu, que le laist a enquerre 
Dont ele vient ne de quel terre, 
Ne dont ele est norrie et nee ; 
Que cil qui l'en ot amenee 
Emporte s'ounor et son non. 
N'ele n'avoit tant de raison 
Qu'ele li deïst autre chose. 
Cil voit bien qu'il ne velt ou n'ose 
Noumer son non ne son lignage. 
Moult par li grieve en son corage 
Por ce qu'il n'ot ainc mais veüe 
Si bele riens. En sa veüe 
Se peüst bien uns hom mirer. 
Por ce qu'il ne la velt irer, 
Il met sa proiere a noient 
Et si la sert moult doucement, 
Moult li sot bien son mul restraindre. 
Ne l'en puet pas palir ne taindre 
L'aigue qui li descent des ex 
Sor le bel vis ou li vermex 
Est si bien el blanc entailliés ; 
Encor soit il adés moilliés, 
S'est il plus fins que nule rose. 
Cil est si pris que ne li ose 
Demander son non ne son estre. 
De li veoir quidoit il estre 
Moult honerés ; si ert il voir 
K'il ne pooit en feme avoir 
Ne gentillece ne biauté 
Dont el n'eüst. Moult a esté 
O celi seule, ce me samble. 
Por ce k'aucuns nes truist ensamble 
Ki i notast mal ou folie, 
Ele se rafuble et relie, 
Moult plorant et pensive et morne. 
Neïs cil qui son mul atorne 
En plore, et si ne set de coi. 
Ele li dist qu'il tiengne coi 
Son mul tant qu'il l'ait mise sus : 
El n'avoit pas eü en us 
K'ele montast sans compaignon. 
« Dame, dont je ne sai le non, 
Fait li vallés, moult par me poise 
Ke vos n'estes de tant cortoise 
Que je seüsse qui vos estes. 
Vos dous vis tesmoigne et votre estres 
Que vos estes de haut afaire. » 
- « Biau frere, k'avés vos a faire, 
Por Dieu, de mon estre savoir ? 
Se vos volés de mon avoir, 
Vos en arés por vo servise, 
Que m'avés fait a ma devise 
Tel chose dont je moult vos pris. » 
Ele a en s'aumosniere pris 
.II. besans dont el li fait don. 
« Certes, fait il, de vostre non 
Avroie je moult grignor joie 
Que des besans, se jel savoie : 
Moult par i perderiés petit. » 
Tant li proie qu'ele li dit 
De son couvine une partie. 
Atant s'est del vallet partie 
Et du liu ou ele ot esté : 
Tout plorant vait vers la cité. 
La cités ert et riche et noble ; 
Ele est entree el grant vignoble ; 
De nule part ne la vit l'en. 
Plorant prie saint Julïen 
Que de bon ostel la conseut, 
Et Guilliaume, que si li seut 
Porchacier ostel bel et bon, 
Sans lui n'a gaires de son bon, 
Sans lui ne prise riens sa vie, 
De nule chose n'a envie 
Fors que de morir en cele eure. 
Ele ne cesse, ne demeure, 
Ains chevauche tote la rue ; 
Et de si loins comme .j. home rue 
Ele voit issir d'une porte 
Une meschine, et cele porte 
.II. pos en sa main a .j. puis 
Ki n'estoit gaires loing de l'uis 
Ne de l'ostel ou ele maint. 
S'en la meschine ne remaint, 
Ce vait pensant bele Aelis 
Ke bien porra la nuit uns lis 
Souffrir a eles .ii. ensamble, 
Que de Guilliaume, ce li samble, 
Est mais tos arriere conseus. 
A cest penser li saut des ex 
L'aigue du cuer aval la face 
Plus bele et plus clere que glace. 
Tel vie maine sor son mur. 
Cele se mist plus pres del mur, 
S'asist ses pos hors de la voie ; 
Ne se mouvra dusqu'ele voie 
Qui cele est qui si vient errant. 
Bele Aelis lués, tot errant, 
La salue comme cortoise. 
N'est pas de li loins une toise, 
Tant l'avoit li muls aprocie. 
Ele tint la teste embroncie ; 
Ele la voit et bele et simple, 
Et vit qu'ele ot moillié sa gimple 
De suor, ses ex et sa face, 
Ne ne voit riens qui ce li face, 
Mais bien perçoit al biau samblant 
Et au mul bel et tost amblant, 
A son estre et a son visage 
Qu'ele estoit de gentil lignage. 
Ses salus li rent bounement : 
« Damoisele, cil qui ne ment 
Vos doinst santé, joie et richece. 
Bien devroit de vostre hautece 
Toute une terre estre honeree. » 
Ele ert encor tote esplouree 
Por qu'ele avoit tainte la chiere. 
Ele li dist : « Amie chiere, 
En amor et en guerredon 
Vos proi que m'otroiés .j. don : 
De moi herbergier anuit mais. » 
Cele respont : « Tel n'oï mais. 
Mal croi que feme de vostre estre 
Daignast en si povre ostel estre 
Comme est li ma mere et li miens, 
K'il n'a cité jusc'a Amiens, 
Chastel ne vile ne manoir, 
Se vos i daignïés manoir, 
Que moult n'en fust li sires liés ; 
Et li nostre est povres et viés. 
Mais laiens en cele cité 
A gens de grant nobilité : 
Borgois et clercs et chevaliers 
Qui vos verront moult volentiers, 
Et vallés qui sïent au change : 
N'i a nul qui presist escange 
Por vos, richece ne avoir, 
S'il vos pooit anuit avoir 
A dame, a amie u a oste. » 
Nule riens ne li tolt ne oste 
De son anui ce qu'ele a dit. 
Ançois li jure et escondit 
K'el n'a talent de chose faire 
Ki doive a Damedieu desplaire, 
N'a s'ounor, n'a son haut lignage. 
« Et por eskiver le hontage, 
Faite ele, fui je les osteus, 
Et s'est encor mes voloirs teus 
Que je vuel o vos herbergier. 
Et se vos faire sans dangier 
Le volés, il vos en iert miex 
Se Diex de la riens que j'aim miex 
Me doinst joïr a nul jor mais, 
Et se viaus non, prestés me huimais 
L'ostel, por saint Piere - l'apostre, 
Sans nule riens douner del vostre. » 
La meschine fu sage et preus, 
Et ot que moult l'en iert grans preus 
Por l'i herbergier cele nuit ; 
Se li dist : « Or ne vos anuit, 
Ke j'en vois parler a ma mere. » 
Puis s'en vint la ou la vielle ere 
En .j. assés povre apentis. 
Laiens ert lor huche et lor lis 
Et uns mestiers por gimples faire ; 
Laiens orent tot lor afaire, 
Et s'ert assés grans li manoirs : 
C'ert une grange et uns pressoirs 
A .j. borjois de la cité 
Ki moult ert de grant richeté. 
Laiens avoit moult biaus vaissaus : 
Por ce que ses harnas fust saus 
L'avoit baillié la vielle en garde 
Ki loiaument et bien li garde. 
Cele est a sa mere venue, 
Se li a noncié la venue 
Et la proiere a la pucele 
Ki tant par est cortoise et bele, 
Ki demandoit laiens l'ostel. 
Ce dist la vielle : « Ainc n'oï tel. 
Ki est ? que velt ? dont vient ? que quiert ? » 
Fait la meschine : « Ele requiert 
L'ostel huimais et noient plus. 
Bien li couvenra del sorplus, 
S'anuit mais l'ostel li prestons. » 
- « Fille, qu'en dis tu ? » - « Sel faisons, 
Ke ce me samble bien a faire ; 
Car par samblant si debounaire 
Ne m'ont encor mostré mi oel. » 
Ce dist la vielle : « Et je le vuel, 
Que c'est biens qui nos doit venir. 
Or va tost, si la fai venir ; 
Oevre la porte, si la maine. » 
La meschine grant joie maine ; 
A la porte vient, se li oevre, 
Mains la sert de bordes que d'uevre. 
Par le frain l'en maine en la cort, 
Et la vielle a l'estrier li cort ; 
Si la descendent ambedeus. 
Par lor bel samblant est ses deus 
Atapis sous sa bele chiere. 
En l'ostel n'ot nule chaiere, 
Et por soufraite d'un seul banc 
Li font de fuerre et d'un drap blanc 
.I. siege, si l'ont sus assise : 
Moult les trueve de bel servise. 
Bonement la sert la vielle oste : 
Son esperon del pié li oste, 
Aprés sa chape li deffuble ; 
Moult a le vis et taint et nuble. 
Et la meschine a le mul pris 
Ki jadis ot de .c. le pris. 
Moult par estoit cortoise et franche ; 
Ele le maine ens en la granche, 
Le frain li oste, si le lasce, 
Puis l'a liié a une estace 
D'un chevestre qu'il ot el chief : 
Ne l'alonga pas jusc'au chief 
Por son harnas qu'il ne malmete. 
Ne cuidiés pas que ne li mete 
Du fain devant lui a fuison. 
Aprés s'en revint en maison 
Por la damoisele servir, 
Ki bien le savra deservir 
En liu et en tans, s'ele vit. 
Moult par li plot ce qu'ele vit 
Le samblant et la bone chiere 
Que li fait la fille et la vielle. 
Quant vint c'on parla du souper, 
Diex ! ele n'ot serjant ne per 
Ne qui lor porchaçast vitaille ; 
Eles n'ont denier ne maaille 
A achater lor estouvoir. 
La damoisele ot moult d'avoir 
K'ele ot aporté de sa terre. 
Parmi tot le doel ki la serre 
Bonement la meschine apele, 
Puis li dist : « Douce damoisele, 
Il seroit tans d'apareillier 
Et d'atorner nostre mangier : 
Veés le vespre qui aproce. » 
S'aumosniere adoise  et atouche, 
S'en trait deniers qu'ele li baille 
Por acater de la vitaille. 
Assés l'en a baillié sans conte, 
Ensi com li livre nos conte. 
Quant cele ot les deniers el poing, 
Vers la cité qui n'ert pas loing 
S'en vait les rues et les voies. 
Et Guilliaumes siut toutes voies 
L'escouffle qui l'anel emporte. 
Diex ! com sera sa joie morte 
Quant il iert revenus arriere 
La ou fu mise l'aumosniere 

Nus plus dolans de lui n'estoit : 
Il huche et crie et brait aprés. 
Tant huche et de loing et de prés 
Que li escouffles s'aperçoit 
Que l'aumosniere deschooit 
Ki rouge estoit, et n'ert pas chars. 
Lores le tint a grant eschars, 
K'il cuidoit avoir proie prise. 
Moult petit l'aime et poi le prise, 
Encor soit ele boine et bele. 
Il amast miex d'une  bouele 
Plaine sa gorge cele nuit 
Que le joiel ne le deduit. 
Lors oevre les piés, si la lait. 
A Guilliaume n'en est pas lait 
Quant il voit qu'ele chiet a terre. 
Cele part point, si la vait querre, 
Puis descent a pié, si l'a prise. 
Moult la tint chiere et moult la prise 
Por l'amor a la miex vaillant, 
Diex ! qui li vait si eslongant. 
Mais il ne set encore mot : 
De la riens que il plus amot, 
Est departis par cel escouffle. 
Sor le mul qui de la teste ouffle 
Est remontés, si point arriere. 
Grant joie fait il de l'aumosniere 
Et de l'anel qui estoit ens. 
Li muls n'estoit ne durs ne lens 
Ki l'emporte grant aleüre, 
Et vient el pré tot a droiture 
Ou il avoit laissié s'amie. 
Quant le mul ne li ne voit mie, 
Il s'esbahist et si se saigne, 
Puis garde amont vers la montaigne 
Et puis aval vers la riviere ; 
Regarde avant et puis arriere 
Et puis amont et puis aval, 
Mais n'i voit ne mul ne cheval 
N'ome ne feme qu'il connoisse. 
Moult par en est en grant angoisse ; 
D'ire et de mautalent tressue, 
L'aigue du cuer li est issue 
Parmi les iex, si forment pleure. 
« Hé ! las, fait il, de com male eure 
Vi onques cest escoufle nestre, 
Lui et tos ciaus de son ancestre ! 
Ke par lui m'est cis deus creüs. » 
Lors s'est par maltalent ferus 
De son poing tel cop lés l'oreille 
Ke sa face clere et vermeille 
En devin perse jusqu'a l'oel. 
« Certes, fait il, Dix ! je me voel 
Ocire a mes mains ambedeus. » 
Lors se prent par ses blons cheveus, 
Par poi nes derront et esrache ; 
Si durement se tire et sache 
Qu'il ne set mot jusqu'il s'abat. 
Il se maudist et fiert et bat 
Et degete contre la terre. 
« Hé ! las, fait il, ou irai querre 
M'esperance, mon cuer, ma dame, 
Cui ere tos et cors et ame ? 
Or l'ai par mon pechié perdue. 
Corte duree m'a eüe 
La grant joie de mes amors. » 
Il brait et crie comme uns ors, 
Se se fiert del poing sor le pis 
Et huce en haut : « Hé ! Aelis, 
Ma douce, ou estes vos alee ? 
Si est la terre large et lee, 
Ne je ne sai ou je vos truisse, 
Ne je ne sai comment je puisse 
Savoir s'on vos remaine arriere. 
Repont en aucune maniere 
Vinrent sor vos la gent vo pere, 
Ki vos trouverent quant jou ere 
En la queste de vos joiaus ? 
Certes, je fis que desloiaus 
Ki vos laissai ci endormie. 
A ce pert bien que n'iere mie 
Chargiés de raison ne de sens. 
Dame, quant je bien me porpens 
Et n'esrage, moult me vait bien. 
Dame en cui main sont tot li bien 
Amassé a tas et a tire, 
A cui orrai je jamais dire 
Mes doux, mes biax, mes cuers, mes sades ? 
Cui chaut quant mi dit vont en bades 
Et mi haut cri et ma complainte, 
Quant cil ki ma dame ont atainte 
Ne nos ataindrent ambedeus ? 
Adont fust mi partis mes deus, 
K'il feïssent de moi venjance. 
Trop par fis  grant outrecuidance 
Que la getai de chiés son pere 
Ki si estoit haus empereres 
Et rois et sire des Roumains. 
Cil me deüssent a lor mains 
Avoir ocis ki la remainent. 
S'il la ou je la pris l'en mainent, 
Certes, g'irai par tans aprés. » 
Hé, Diex ! ja est de li  si prés, 
Mais n'en set mot ne vent ne voie. 
C'est Fortune ki le desvoie 
Et li diex d'amors qui n'a cure 
K'il de si gentil creature 
Puist encore a la joie ataindre ; 
Ains velt que li mal en soit graindre, 
Li souspir, les lermes, li plor, 
Car tot revient a fausse amor, 
Quant li amant ne sont ensamble ; 
S'en sont plus plaisant, ce me samble, 
Aprés l'anui, la joie et l'aise. 
Hé, Diex ! tant cist ara malaise 
Ains qu'il ait mais gaires de joie ; 
Jamais ne cuit, voir, qu'il s'esjoie : 
Al samblant qu'il fait et au duel 
Venist la mors por lui, son voel ; 
Si fust de grant paine delivres. 
« Hé las ! fait il, que me vaut vivres ? 
Ne cis deus ne me revaut preu. 
Jamais ne me tenrai a preu 
S'orendroit ne revois arriere 
Aprés ma douce amie chiere. » 
Il se raplanie et rafuble : 
Moult a le vis et taint et nuble 
Et pers des cols qu'il s'est ferus. 
« Or les eüsse aconseüs, 
Se je n'eüsse tant targié. 
Por coi ne mont, et qu'atent gié 
Se jes vuel par tans aconsiurre ? 
Bele, ce que je me consiurre 
De vos m'a fait maleürtés. » 
Il est tos desconfis montés, 
Si vait arriere a esperon. 
Quant il voit vilain u garçon : 
« Amis, fait il, frere, di va ! 
Une grant route qui ci va 
Veïs la tu ? Car le me dis. » 
Li vassaus respont a ses dis, 
Se li dist qu'il ne la vit onques. 
« Non ? refait il, dont viens tu donques ? » 
- « De cha, si vois vers la cité. » 
Or oiés de maleürté 
Comme ele l'a en sa commande, 
Quant el li fait faire demande 
De ce qui ainc ne fu pensé. 
« Il pueent bien estre passé, 
Onques cil gars ne s'en prist garde. » 
Il pense en son cuer et esgarde 
Quanqu'il velt par position ; 
Mais il ne set par quel raison 
Il vait plus arriere qu'avant, 
Que nus a cui il la demant 
Ne l'en set a dire novele. 
Et cele cui sa damoisele 
Ot envoïe en la cité 
Revient, et si ot aporté 
Pain et vin et char et candoile. 
On vit ains el ciel mainte estoile 
Qu'ele ait le mangier apresté. 
Hé, Diex ! en tant liu a esté 
La pucele miex ostelee ! 
La table n'iert ne grans ne lee, 
Por la nape ki n'ot k'une ausne. 
Celes n'ont c'un hanepel d'ausne 
C'on ot por .j. denier eü. 
Ce lor a grant mestier eü 
Que la bele ot le sien d'argent 
En s'eskerpë et bel et gent. 
Au souper n'ot plus de richece, 
Mais au couchier fu la destrece 
K'il n'i ot koute ne coussins, 
Fors .j. seul sac de .ii. assins 
Plain de paillole et de festus. 
Cil fu au chevés estendus 
D'un lit c'on fist de fain novel. 
La meschine l'ot d'un rastel 
Le jor devant arastelé. 
El le fait plus haut et plus lé 
Et plus souef qu'ele onques pot. 
Ele seut bien que la bele ot 
Geü maintes fois plus a aise. 
Et parmi tote la mesaise 
Ele a pris en bon gré l'osteus. 
Ele avoit dras tos blans et neu  
Et oreillier en sa besace. 
Ele a dit la vielle ques face 
Fors traire et estendre en son lit. 
Tant de solas, tant de delit 
Com ele ot si fu des linceus, 
Que cil qu'ele amoit sor tos ceus 
De tout le mont i ot geü. 
La vielle a grant pitié eü 
De ce qu'ele ot si poi mangié. 
« Fille, fait ele, ja ai gié 
Moult grant pitié de ceste dame : 
Moult par pert estre haute fame, 
Par samblant, et de haut afaire. 
Des grans dels que je li voi faire 
Me plore tos li cuers et font. » 
Or sachiés bien qu'eles li font 
Itant d'onor com eles porent. 
Aprés mangier, quant eles orent 
Par raison sis delés le fu, 
Ou biau lit de fain qui fais fu 
L'ont couchie moult belement. 
Ele prie moult doucement 
La meschine que o li gise. 
« Dame, fait ele, vo franchise 
Ne requiert pas que tex ancele 
Com je sui gise o tel pucele 
Com vos estes ; n'est pas droiture. » 
- « Si ferés, car par aventure 
Girrons nos encore plus ensamble. » 
Tant li prie que ce me samble 
Qu'ele se glace ou lit souvine. 
Lors li conte tot son couvine, 
Ki ele est, et dont ele vient, 
Et se li dit que se ç'avient 
K'ele vuelle estre sa compaigne, 
Jamais, por chose qui aviegne, 
N'avra ne richece ne bien 
Ou el n'ait part, ce sache bien, 
Ne a nul jor ne li faudra, 
Ce sache bien, ains li fera 
Tos les biens que li porra faire. 
La france riens, la debonaire 
Bonement la prie em plorant, 
K'ele voit bien c'or maintenant 
A ele a Guilliaumes failli. 
Ele se traist plus delés li, 
Si la baise, estraint et acole. 
Par la douçor de sa parole 
La conquiert si qu'ele li dit 
Qu'ele fera sans contredit 
Sa volenté, comment k'il aille. 
Ançois que lor parlemens faille 
Velt Aelis son non savoir ; 
Cele li dit par grant savoir 
Qu'ele avoit a non Ysabiax. 
« Si m'aït Diex, cis nons est biax. 
S'en devés Dieu grant guerredon 
Quant il et de vis et de non 
Vos a soufert a estre bele. » 
Tant la losenge la pucele 
K'eles sont andeus par fiance. 
Or a la bele grant fiance 
En ce qu'ele a tele compaigne. 
Par Loheraine et par Champaigne 
Dist qu'en iront en Normendie. 
Al matin convient que le die 
A sa mere par couvenance. 
Por coi feroie demourance 
En çou ou on n'en doit point faire ? 
Ce fu la somme de l'afaire 
Qu'a la vielle douna son mur. 
Or puet estre tot asseür 
Que s'ele a raison s'en delivre, 
A tos les jors qu'ele a a vivre 
Avra mais assés a despendre. 
Moult grant duel a al congié prendre 
Si comme de fille et de mere. 
Moult est cheüe en grant misere 
La damoisele ki s'en va 
A pié. Hé, Diex ! com prés s'en va 
Qu'el ne recroit a une liue ! 
Mais sa compaigne li aiue 
A porter sa robe et sa chape. 
Bone vile ne lor eschape 
K'el n'i herbergent ou mangucent. 
El ne se repounent ne mucent, 
Ains vuelent bien que on les voie. 
Tant ont erré la droite voie 
K'eles vindrent a Chaalons. 
Moult par lor fu li chemins lons 
Ains qu'eles fuissent a Rueem ; 
Mais il n'est riens de coi nus huem 
Deüst ne boivre ne mangier 
Dont el n'eüssent  sans dangier 
Plus d'une fois le jor lor sés. 
La bele a de l'avoir assés 
Ki les fait vivre druement. 
Ele ot vestue richement 
Ysabel de robe novele : 
Cote ot tot d'un et cape bele 
Et coterel d'un drap mellé 
Dont li giron furent moult lé. 
Quis ont Guilliaume en Normendie, 
Mais ne truevent qui lor en die 
De voir une bone novele. 
Moult est desconfite la bele 
Quant de lui n'ot nului parler. 
Par Rueem, par Mostierviler 
L'ont les puceles demandé. 
« Lasse ! il me dist c'on l'ot mandé 
De cest païs por faire conte. 
Moult fist grant pechié et grant honte 
Ki le me dist quant c'ert mençoigne. 
Trestuit le me tienent a soingne 
Quant jel demant, si ont raison : 
Quanque de lui et de son non 
Ne fu faite ramentevance 
En cest païs, de s'esperance 
N'en fait, or est pis que devant. 
Lasse ! il disoit qu'il m'amoit tant ; 
Lasse ! il disoit j'ere sa dame ; 
Lasse ! son cors ne riens fors s'ame 
N'amoit il tant com il faisoit 
Moi seulement ; por voir disoit. 
Quant ses cuers frans n'ert o le dire, 
Frans non ert voir, ains ert plains d'ire, 
Que de francise n'a il point. 
Si a. Por coi m'a il dont point 
D'une angoisse qui m'ocirra ? » 
Ce qu'ele nel trueve li ra 
Renovelé son maltalent. 
Ysabiax en a moult dolent 
Le cuer por ce qu'ele est marie. 
« Hé ! dame, por sainte Marie, 
Fait ele, por coi plorés vos ? 
Puis k'il n'est ci, ja l'irons nos 
En autre lieu cerquier et querre. » 
- « Quant n'est venus ens en sa terre, 
Fait l'autre, ou puet il estre alés ? » 
- « Ou ? Diex me saut ! en'est moult lés 
Li païs et la terre large ? 
Et uns enfes de son eage 
Ne bee pas a faire sens. 
Par devers Troies ou par Sens 
S'en vient por veoir le païs. 
Nel lairons pas encore ensis, 
Que nos somes joenes et saines. 
Moult en avrons diverses paines 
Ançois que ne soit quis aillors. » 
Por le bon confort, sa dolors 
Est alascie .j. seul petit, 
Et si jure que buer l'a dit 
Ysabiax qui si la conseille. 
Moult la trueve amie et feeille 
De faire quanques li convient. 
En tos les lieus ou ele vient 
La deschaucë, et fait son lit. 
Tant de soulas, tant de delit 
Comme ele a, si est d'Ysabel. 
Moult par se deduit bien et bel. 
Et moult le quisent sagement ; 
Et sachiés bien certainement 
Qu'el le quisent plus de .ii. ans. 
Moult orent paines et ahans 
Et travail du damoisel querre, 
Qu'il n'avoit contree ne terre 
Desci as mons qu'eles ne fuissent. 
Sachiés bien que s'eles n'eüssent 
Tant d'avoir, qu'il fust malement. 
Or se despoire, or se desment 
Li cuers a la gentil pucele. 
Fait ele : « Ysabel, ma bele, 
Je cuit que nos querons la briche. 
Endementiers que je sui riche, 
Nos covient il faire autre cose. » 
- « Dites coi : ja n'iere tant ose 
Que je desvuelle vo voloir. » 
Fait ele : « Tant que j'ai pooir, 
Alons en aucune cité 
Por manoir. Moult avons esté 
En la queste de mon ami. 
En mains de tans, voire et demi, 
Que je ne l'ai quis et cerkié, 
Se ce ne fust par mon pechié, 
Deüst il bien estre trouvés. 
Espoir il s'en est retornés 
Arriere en la terre sa mere. 
Aimi ! lasse, en cele dont j'ere 
N'irai jamais  en mon eage, 
Car la hautece du lignage 
Dont je sui i aroit grant honte. » 
En plorant dist : « A moi que monte 
De mon lignage ? c'est du mains, 
Quant il m'estuet a mes .ii. mains 
Gaaignier dont je puisse vivre. » 
Ysabiax n'est fole ne ivre, 
Ki la conforte bel et bien. 
Fait ele : « Espoir por vostre bien 
Est la chose ensi avenue. 
S'or estïés ci toute nue 
De sens et d'avoir et d'amis, 
Si avroit Diex tost conseil mis 
En amender tot cest afaire. 
Puis qu'il couvient la chose faire, 
Il n'i a fors del porchacier. 
Grans anuis est d'omme chacier 
Quant on ne set ou il repaire. 
Faisons le bien, si qu'il i paire : 
Alons a Monpellier manoir. 
Si louons la .j. tel manoir 
Ki bien souffise a nostre afaire. 
De touailes, de gimples faire 
Nos paistrai je bien ambedeus. » 
Fait Aelis : « S'en iert mes deus. 
Bien sachiés que jou referoie 
Joiaus de fil d'or et de soie ; 
K'il n'est feme ki tant en sache : 
D'orfrois, de çainture, d'atache, 
De ce faire ai je tot le pris. 
De ce faire est li consaus pris 
Que nos irons, ce n'a que dire. » 
Or a moult mains de duel et d'ire 
La gentix pucele honeree. 
Eles n'i font plus demoree, 
Ains ont lués lor voiage empris. 
A Monpellier vienent, s'ont pris 
Ostel, n'i font nule autre atente. 
Or est lor cure et lor entente 
En l'arreer et el garnir. 
Bele Ysabiax a fait venir 
Harnas et kieutes  et ostix. 
La cors devant et li cortix 
Estoit derriere la maison. 
Or n'est il deduis se cil non 
Que d'estre o la france pucele. 
Par la vile en va la novele 
Que venue est de Loheraigne 
La plus bele feme del raigne. 
Moult fu cortoise et debonaire : 
Ele ot lués droit tot le repaire 
Des borjois et des chevaliers. 
Ainc puis que fu fais Monpelliers 
Si bele riens ne fu veüe. 
Ele a lués droit la grace eüe 
Des chevaliers, des damoisiaus. 
C'est par son sens et ses joiaus 
K'ele fait tex comme il devisent. 
Et cil cui si bel oel ravisent 
Cuident estre moult plus que conte, 
Il ne li donent pas a conte 
Les deniers ; moult croist et engraigne, 
Por ses joiaus et por s'ouvraigne, 
Le loier sa grans gentelise. 
Ne cuidiés pas c'on li eslise 
Mauvais argent quant on li done : 
Cascuns li baille et abandoune 
De l'avoir tant com ele veut : 
Avuec le grant avoir qu'ele eut 
N'iert il si boine feme lors. 
Sachiés que c'est uns bons tresors 
De bone feme, bele et preu. 
Ja son vuel n'eüst esté preu 
A sainte eglise por ourer : 
Ce le fait moult plus honerer 
Qu'ele aime Dieu et crient et sert. 
Si vit de ce qu'ele desert 
A laver les chiés as haus homes. 
Ainc puis celi dont vos disomes 
Feme si bien ne lava chief. 
Trop savoit bien venir a chief 
De tot quanque feme doit faire. 
Moult par estoit de bon afaire 
La pucele ; et si grant delit 
Ses keutes pointes et si lit 
Enbelissent moult son ostel. 
Il n'avoit a Monpellier tel 
Ne de soulas ne de deduit. 
En bien .vii. kages ou en .viii. 
Pendent li oisel as fenestres. 
Tote la maisons et li estres 
Estoit plains, as festes, de gent. 
El les deduisoit bel et gent : 
Si lor contoit romans et contes ; 
Des autres gius n'estoit nus contes, 
D'eschés, de tables et de dis. 
Tant lor disoit de ses biax dis 
Que tos les fait a li entendre. 
Cascun matin faisoit estendre 
Par sa maison herbe novele ; 
Or est ententive  la bele 
De faire quanqu'a gens doit plaire, 
Car on dit q'oisiax debonaire 
Par lui tot seul s'afaite et duit. 
Son afaitement, son deduit 
Prisent moult cil qui l'ont hantee. 
.I. soir s'est la bele vantee 
A Ysabel sa boine amie, 
Et dist qu'en la vile n'a mie 
.III. dames qui soient de pris 
Ki n'aient de ses joiaus pris. 
« Et ce vuel je moult volentiers ; 
Et quant je vois a ces mostiers 
Cascune m'apele et honore. 
Mais bien saciés que puis cele oure 
Que nos venismes ça manoir, 
Ne poi je l'acointise avoir 
De la dame de cest castel. 
Ains s'en va le nés el mantel 
Par devant moi, si ne dit mot, 
Et si m'a on dit qu'ele amot, 
Ki la deüst faire acointant. » 
Fait Ysabiax : « En li n'a tant, 
Espoir, de sens ne de mesure 
K'ele a si gentil creature 
Com vos estes seüst bien estre. » 
- « Se Diex garist ceste main destre, 
Fait la pucele, et mes sens dure, 
Je li fera une chainture 
Et une moult riche aumosniere 
D'orfroi ; et s'iert d'une maniere 
Et l'aumosniere et la çainture. 
Par ces joiaus, par aventure, 
Devra la dame estre m'acointe, 
Ou ele ert moult fole et moult cointe. 
Moult devra chier tenir le don, 
Car c'iert des armes son baron 
Et l'aumosniere et li tissus. 
Ançois que cis mois soit issus, 
Avrai je apresté les joiaus. » 
- « Dame, fait la preus Ysabiax, 
Et je li ferai une gimple. 
Moult ert de sens et niche et simple 
S'ele n'aime moult le present. » 
En mains d'un mois furent present 
Li joiel qui si sont plaisant : 
Anelet et boucle et mordant 
Fist faire d'or en la çainture. 
Ysabiax rot a sa droiture 
Moult bien sa gimple apareillie. 
Quant l'ouvraigne fu atillie, 
N'i ot que del porter a cort. 
El tans que li jor sont plus cort 
Fu tot ce fait que je vos di. 
Li contes dist c'un samedi 
Quant eles orent laissié oevre, 
La damoisele prent et oevre 
Son escring ou li joiel sont. 
Eles s'afublent, si s'en sont 
Vers la cort alees tout droit. 
Li damoisel qui furent droit 
Sor les degrés, devant la sale, 
Virent celi qui n'ot pas sale 
Le douç vis ne taleboté, 
Ançois dïent que de biauté 
N'estoit el monde sa pareille. 
Cascuns s'atorne et apareille 
D'aler vers li, que qu'ele vient. 
Moult est bele et moult li avient 
O la biauté ce qu'ele est sage. 
Ke qu'il l'enmainent en l'estage, 
Ele a demandé et enquis 
Ou la dame est ; cil li ont quis 
Nel disent pas as damoisiax : 
Cil cuident avoir lor aviaus 
Ki par la main les maine amont. 
Dui de ciaus qui grant joie en ont 
De la venue as damoiseles 
En ont portees les nouveles 
A la dame que la pucele 
De Toul, qui tant est preus et bele, 
La vient veoir et sa compaigne. 
Se la contesse de Champaigne 
I venist, ne sai je a quel oés 
On en fesist tel feste lués. 
La dame est encontre venue : 
Grant joie font de sa venue 
Les puceles et la maisnie. 
Ele n'est pas trop enraisnie 
Ki la salue et bien et bel : 
Autretel vos di d'Ysabel. 
Fait la dame : « Bien veigniés vos. 
Moult vos fïés petit de nos 
Ki or primes m'estes venue 
Veoir. » Lors l'a par la main nue 
Prise, si l'enmaine en sa cambre 
Dont li piler sont paint a lambre. 
Ainc mais n'i entre sa pareille. 
Cascune d'eles s'esmerveille 
Ce qu'ele avoit si grant biauté. 
Fait la dame : « Moult ai esté 
Vers vos vilaine et desseüe, 
Ki prés de moi vos ai seüe 
Et si ne vos ai acointie. 
Se j'ai esté mal afaitie 
Vers vos, je vos em pri merci. 
De Mont-Hainau jusques ici 
Ne cuit qu'il ait dame orendroit 
Ki ne deüst voloir par droit 
Qu'ele fust de vos bien acointe. » 
Or l'a de parole bien ointe 
Cele qui moult se fait s'amie. 
Sachiés qu'ele ne li a mie 
A cest mot la teste brisie. 
Moult est esgardee et prisie 
De ciaus de la cort Aelis. 
D'une keute pointe est li lis 
Couvers sor qu'eles sont assises. 
D'un chainse a pointes bien asises 
Estoit la pucele vestue. 
Mainte chose ont amenteüe 
Et maint cortois conte retrait 
Entr'eles .ii. ains qu'ele ait trait 
Ne mis avant les biax joiax 
K'aporta la bele Ysabiax, 
Ne se velt pas haster de faire 
Son present la plus debonaire 
Ki fust en la crestïenté. 
Mais quant ele ot grant piece esté 
Et deduit o la chastelaine, 
Ysabiax ki n'ert pas vilaine 
Li tent la çainture et l'orel. 
La pucele n'atendoit el 
Fors tant qu'el li tent, se li baille. 
Del chief d'une blanche touaille 
Les a desvolepés et trais. 
Lors en fu li grans presens fais 
A la dame moult sagement. 
« Dame, por vostre acointement 
Que nos dés or volons avoir, 
Vos presentons de nostre avoir, 
Fait Aelis, et de nostre oevre. » 
La çainture et l'aumosniere oevre 
Qui sont faites d'autel façon 
Comme les armes son baron. 
« Certes, fait ele, de cest don 
Doivent estre grant guerredon. 
Ainc mais n'euc don tant me pleüst. 
.I. jor d'esté i esteüst 
Por veoir assés la çainture. 
Et bien ait vostre norreture 
Et la maistre qui vos aprist ! » 
N'a nului laiens qui ne prist 
Les joiaus et qui nes esgart. 
Fait la dame : « Se Diex me gart, 
Bien m'a conquis vostre prouesce. » 
Fait ele a sa maisnie : « En'es ce 
La plus bele oevre et la miex faite 
Du mont ? » Moult par plaist et enhaite 
Bele Aelis et sa compaigne 
Ce qu'ele a tant loé s'ouvraigne, 
Et voit bien que de grant katel 
La fist la damoisele tel 
Et si i mist moult grant entente. 
Li oevre fu moult bele et gente, 
D'or ert, a sés d'orfrois par mi ; 
La dame l'a ja son ami 
Donee, et si ne la vit onques : 
Puis qu'ele la velt doner, donques 
La devroit avoir ses barons. 
Por coi ? por çou que li lyons 
De son escu i est portrais. 
Moult li est ore plus prés trais 
Du cuer ses amis que se sire, 
Et plus dolente s'en consire 
De son ami que del baron, 
K'il n'est joie se cele non 
De .ii. amans ki sont ensamble. 
Quant la pucele a, ce me samble, 
Assés a la dame raisnié : 
« Dame, fait ele, a vo congié, 
Se il vos plaist, nos en irons ; 
Mais savés que nos vos querons ? 
S'il avenoit, par aventure, 
K'aucuns nos eüst fait laidure, 
Ou par folie ou par outrage 
Ou par hautece de lignage, 
Ki fust chevaliers ou frans hom, 
En amors et en guerredon 
Nos fust vostre aïe presente. » 
La bone dame lor presente 
Son pooir et sa force toute, 
Et si dist : « Ja mar arés doute 
D'ome qui en la vile viengne, 
Ne ja tant comme il i remaingne 
Ne vos diront pis de vo non. » 
- « Dame, a Dieu ; or nos en iron. » 
- « Non ferés, ains arés soupé. » 
Atant furent renvolepé 
Li bel joiel et remploié. 
Moult par furent bien emploié 
Por la dame ki tant les prise. 
Ele ra la pucele prise 
Par la main, si se sont assises. 
La nuis vint, les tables sont mises ; 
Levent, s'asistrent au souper. 
En  liu de signor et de per 
Fist avoec li mangier la dame 
Celi qui est rubins et gemme 
Avers celes qui laiens sont. 
N'i a chevalier qui mot sont, 
Ains l'esgardent a grant merveille, 
Qu'ele est si bele a la candeille 
C'onques sa pers ne fu veüe. 
Moult par ont grant plenté eüe 
A cel souper de gros poissons ; 
Et quant il fu tans et saisons 
Des tables oster, on les oste. 
Moult vousist bien avoir a oste 
La dame la bele Aelis, 
Et si que sa couche et ses lis 
Li fust mi partis volentiers. 
Li serjant qui ont les mestiers 
S'en vont souper en la despense. 
Bele Aelis qui tot el pense 
Demande la dame congié. 
« Vos n'irés ains avront mangié 
Nostre vassal et no serjant 
Ki ja vos enmenront jouant. » 
Ce la fist encore targier. 
Que que cil sisent al mangier, 
La dame apele une pucele. 
Fait ele : « Alés tost, damoisele ; 
Si m'aportés ma robe hermine, 
Celi d'escarlate sanguine : 
Onques el mantel n'ot atache ; 
Bien amendera cest damage 
Ceste moie novele amie. » 
La pucele ne tarda mie, 
Ains li aporte isnelement. 
Moult l'a donee franchement 
La dame a la gentil pucele. 
Fait ele : « Douce amie bele, 
Ausi com j'ai vos joiaus pris 
Por vostre amor que je moult pris, 
Non pas por mestier que j'en aie, 
Ausi vos requier en manaie 
Que vos reprendés par amor 
Ceste robe, c'a grant honor 
Me tornera, ce sachiés vos. » 
- « De Dieu, douce dame, et de nos 
En aiés vos .v.c. mercis. » 
Li sebelins n'ert pas noircis, 
Ançois ert naïs et kenus. 
Quant li camberlens fu venus 
De mangier et li damoisel, 
Ele fait doner Ysabel 
.I. hanap de marc et demi. 
« Prennés, fait ele, de par mi 
Cest hanap, bele, en guerredon 
De vo joiel et de vo don. » 
M't lor a bien guerredonné 
Les joiaus que li ont doné. 
Buer fu tissue la çainture, 
K'encore en iert par aventure 
Bele Aelis en moult haut pris. 
Congié ont demandé et pris 
A lor dame qui lor douna 
Moult bonement, et si lor a 
Priiet que tot seürement 
La reviengnent veoir souvent, 
Ke li ostex est trestos leur, 
Ce sachent bien ; et por l'ouneur 
Ke lor velt del tot en tot faire, 
A grant feste et a luminaire 
Les fist mener jusc'a l'ostel, 
Et se li fist la robe tel 
Porter com el li ot dounee : 
Puis cele eure qu'ele fu nee 
N'emploia mais si bien avoir. 
Or saciés de fi et de voir, 
Moult s'entr'amerent adés puis. 
Ne douna pas aigue de puis 
A boivre a l'ostel as vallés, 
Mais boins vins clers, soués et nés 
Si lor conte et chante et envoise. 
Si fist encor plus que cortoise, 
K'el lor dona de ses joiaus, 
Au departir, et bons et biaus, 
Por l'amor a la france dame. 
Cil dïent bien qu'en nul roiame 
N'avoit feme de tel maniere. 
Quant il furent venu arriere, 
Si sist encor la dame au fu. 
Bien .viii. jors aprés que ce fu, 
Ne sai en feste ou en vegile, 
Li quens de mon signor Saint-Gile 
Qui estoit a la dame amis, 
Au jor que il i orent mis 
Vindrent ensamble al parlement. 
Moult le vit envoisiement 
La dame qui nel haoit mie. 
Quant li quens vit avoir s'amie 
Cele aumosniere et cel tissu 
Ou li lyon sont ens tissu, 
Uns tex com ses sire le porte, 
Soupeçons et cuidiers l'enorte 
Qu'ele voist canjant cest afaire. 
Fait il : « Dés quant faites vos faire 
Joiaus des armes vo baron ? 
Comment ! j'arai d'ami le non 
Et vo sire iert amis et sire ? » 
Prés vait qu'il ne ront et descire 
De l'aumosniere le pendant. 
Ele li vait al col pendant 
Ses biax bras, si l'acole et baise. 
Fait ele : « Or sui je moult a aise 
Quant vos estes jalous de moi. 
Dous amis, foi que je vos doi, 
La chose vait tot autrement. 
Baisiés moi, puis savrés comment 
Ceste aumosniere m'est venue. » 
Puis le baisier, li fu connue 
La verités de la çainture. 
Une trop franche creature, 
Ce dist, l'en avoit fait present. 
« Amis, or si la vos present 
Por vos jeter de soupeçon ; 
Si cuit que juc'a Besençon 
N'a si bele comme cele est, 
Ne si preus. » - « Et, por Dieu, ou est 
Cele qui si est prex et bele ? » 
- « En cel borc maint et sa pucele 
Qu'ele a o li cortoise et preu. 
Ne vos avroie hui conté preu 
De son estre ne de sa vie ; 
N'ainc nus ne vit sa vilounie. 
Trop est cortoise, c'est du mains ; 
Si fait tex oevres a ses mains 
Com vos poés ici veoir. » 
Quant li quens voit qu'il puet avoir 
Les joiaus et qu'el nes tient pas 
De son baron, en grant respas 
Le met ce que li a donés. 
De joie s'est abandonés 
A voloir tot quanque li plot. 
La doçors del solas qu'il ot 
Li fait ses biax ex pontiier. 
Cil qui ont usé del mestier 
D'amors sevent bien que ce monte. 
Et de coi feroie lonc conte ? 
Tost fu alés li mautalens. 
Quant la joie et li parlemens 
Ot assés duré par raison : 
« Dame, vos chevaliers, vostre hom, 
Fait li quens, s'en devroit raler, 
Car je criem que le malparler 
Des gens ne me laist plus atendre. » 
Ele le baise au congié prendre, 
Et se li done les joiaus. 
Or est l'amors fine et loiaus 
Quant il s'en part en tel maniere. 
Or s'en vait a Saint-Gile arriere. 
Moult ot li quens joie a cel jor ; 
Il ne fait en nul lieu sejor 
Dusqu'il vient arriere en maison, 
Car ses gens et si compaignon 
N'aperchoivent la chevauchie. 
Jusqu'en la grant sale joncie 
Vint la contesse encontre fors. 
Ke c'on li trait sa cape fors, 
Ele a choisi par aventure 
Les lyonciaus de la çainture 
U li ors reflamboie et luist. 
Si durement li grieve et cuist 
K'a ses ex en vindrent les larmes. 
Bien connut que ce fu des armes 
Celui qui ert barons s'amie, 
Puis dist : « Cil ne me menti mie 
Ki me conta que vos amés 
La dame por cui vos portés 
L'aumosniere et le tissu tel. » 
- « Dame, fait il, faites autel, 
S'il vos grieve de rien u poise. » 
La dame ki moult fu cortoise 
Li a respondu comme sage : 
« Certes, fait ele, en mon lignage 
Ne sai jou nule çainturiere ; 
Et quant jou sueffre en tel maniere 
Vostre volenté et ma honte, 
Jou ne voi pas de quel aconte 
Vos m'en deüssiés dire lait. 
Or en relaissiés tot le plait. » 
Li quens voit bien et entent l'uevre 
Ke la dame li laist et sueffre 
Son voloir sans dire folie. 
Or la losenge et s'umelie, 
Et dist qu'il vaut dire tot el 
Quant il li dist : « Faites autel. » 
« Or m'en repent et si m'en poise. 
Mais or soiés vers moi cortoise 
Et si me pardonés vostre ire, 
Car certes je vos cuidai dire 
Que vos autel fesissiés faire. » 
Fait la gentix, la debounaire : 
« Se jou savoie ou on les vent, 
Par tans avroie fait couvent 
D'avoir une ausi envoisie. » 
Lués droit l'a li quens abaissie 
Quant il li dist u elle maint 
Qui de biauté et d'oevre vaint 
Toutes celes de Montpellier. 
« Tuit li clerc et li chevalier 
O li sont por deduire adés. » 
- « Dont vient jou n'en oï ains més 
Parler ? » - « S'i est ele piecha. 
Mandés li qu'ele viegne cha 
Et s'amaint o li sa compaigne. 
Si li priés qu'ele remaigne 
Entor vous, s'ert vostre pucele 
Ke  il n'a si preu ne si biele, 
Si com on dist, en tot le raine, 
Et dist qu'ele est de Loeraine ; 
S'a non biele Aelis de Toul. » 
- « Puet estre voirs ? » - « Par Diu, aoul  ; 
Ele i est, ce n'est nule doute. » 
- « Diex, fait la dame, or sui je toute 
Respassee de ma grant ire, 
Ne jamais ne m'orrés riens dire 
Qui vous griet por ceste novele. 
Si manderai demain la biele. » 
Al matin sont monté et prest, 
Sans demouree et sans arest, 
Li message qui la vont querre. 
Il n'avoit en toute la terre 
.II. si riches cevauceüre  
Ne si bieles  d'afeutreüres 
Com cele c' on lor amena. 
Or saciés que la dame en a 
Moult grant conroi pris de la voie : 
.C. sols de mansois lor envoie 
Pour acuitier lor menus gages. 
Si lor mande par les messages, 
Et li quens ausi en amour, 
Que pour cierté et pour amour 
S'en viegnent entor li manoir, 
Que jamais de dras ne d'avoir, 
S'els i vienent, n'avront souffrete. 
Font li serjant : « Moult ert bien fete 
La besoigne, n'en doutés mie. » 
- « Or la me salüés m'amie 
Ke onques ne vi, ce me poise. 
S'ele est si preus et si cortoise 
Com on me dist, or i parra. 
Dites li ke buer i venra, 
K'ele ert et ma dame et ma mestre. 
Se  ele daigne entor moi estre 
S'en avra, se je vif, grant bien. 
Gardés que vous li dites bien. » 
Or s'en vont ; la dame remaint. 
A Monpellier, ou ele maint, 
Vindrent l'endemain moult par tans. 
Par demander et par assens 
Ont trové l'ostel a la biele. 
En descendant ont  la pucele 
Saluee de par le conte. 
Cius qui miex seut parler li conte 
Et dist le message briefment 
Et que la contesse ensement 
Li mande salus plus de mil. 
Et se li mande et ele et il 
« K'en amours les venés veoir, 
Car moult desirent a avoir 
Entor aus vous et vo compaigne. » 
Et por ce qu'il ne lor souffraigne 
Avoirs ne pour .j. ne pour el, 
Ne pour gage ne pour ostel, 
Cil qui ot les mansois li baille. 
Si lor dist ains que il s'en aille, 
S'els n'en ont preu qu'els en demandent : 
« Que ma dame et li cuens commandent 
Que nous vous en baillon assés, 
Que moult vielt faire vostre sés 
Li cuens qui moult est vostre amis. » 
Fait cele en cui nature ot mis 
Tout le bien qui puet estre en feme : 
« Benois soit li quens et ma dame 
Et vous tuit et cil qui lor ont 
Dit bien de moi, por que il mont  
Mandee et la prot Ysabel. 
Grans mercis, que ce nous est bel, 
Et nous irons moult volentiers, 
Que nous seroit moult grans mestiers 
Que nous seüssiens cose faire 
Qui peüst a la dame plaire. » 
Puis sont li serjant herbegié 
Tant qu'il ont disné et mangié 
A grant deduit et a grant rage. 
Moult plaist a tous en lor corage 
Ce qu'eles l'ont servi moult biel. 
Entre Aelis et Ysabel 
Vont a la dame congié prendre. 
Moult par en a piteus et tendre 
Le cuer pour chou qu'eles s'en vont. 
Saciés a tous ciaus qui les ont 
Acointies lor grieve et poise. 
Moult fist Aelis que cortoise, 
K'ele ala  partout le visnés 
As puceles et as vallés 
Pour congié prendre et demander. 
Et Ysabiaus fait reporter 
Les harnas et rendre as voisins, 
A l'un coute, as autres coussins, 
Caudieres, pot, traitiaus et tables. 
Puis vont metre lour robe es males, 
Chainses, mantiaus, pliçons, sorcos. 
Els ont bien paié lor escos 
Par le castel et lor despense. 
La damoisiele se pourpense 
S'ele doit mais rien a nului : 
Moult harroit qu'ele eüst anui 
De rien qu'ele eüst acreü. 
Quant cil ont tout lour plain eü 
Ki li ont lor avoir presté, 
Lors  sont li ceval apresté 
As serjans et cil as puceles. 
Par la ville en vont les noveles 
Que les damoiseles s'en vont. 
Li fix as bourjois cui els ont 
Donés les joiaus qu'il ont pris 
Sont monté es chevaus de pris, 
Qui miels miels, por estre au convoi. 
Font tuit li voisin : « Qu'es ce ? avoi ! 
Damoisiele, irés ent vos donques ? » 
Ne cuit pas que il fust feme onques 
Si amee d'estraignes  gens. 
Quant li palefrois biaus et gens 
Fu venus la pucele i monte. 
Li maistre cambrelens le conte 
L'a par la resne del frain prise. 
Se la grant rue fust esprise, 
S'i eüst il asés grant noise. 
« A Dieu soit ele, u qu'ele voise ! » 
Font tuit et li fol et li sage. 
Or s'en vont moult lié li message, 
Qu'il ont bien emploié lour voie. 
Il n'est hom qui aler l'en voie 
Qui ne li ourt bon'aventure. 
Or s'en vait : c'est par la çainture 
U li lion furent tissu. 
Du castel se sont fors issu 
Plus de .l. por s'amor. 
A cascun comme a son seignour 
Prent congié par beles paroles. 
Cil ne tenoient pas pour foles 
Celes cui orent convoié ; 
Puis sont au chemin avoié 
Celes et cil qui les enmainent. 
Et cil en la vile ou il mainent 
S'en retornent sans demorer 
De la damoisele hounerer. 
Or chevaucent moult liement 
Li serjant tout communalment 
Et les puceles qu'il enmainent. 
Li deduis, la joie qu'il mainent 
Lor fait lor jornee oublïer. 
A Saint-Gille ançois le disner 
Vindrent l'endemain a grant rage. 
La contesse el plus haut estage 
Estoit montee et ses puceles 
Pour esgarder se cil et celes 
Venissent ja qu'eles atendent. 
Tant i ont esté qu'il descendent 
Al degré : quant il les parceurent 
Tuit cil de la jus i corurent 
Pour feste faire a lor descendre. 
La contesse ne vaut atendre, 
Ançois il va joiose et li. 
Cil ont la biele desliie 
Ki li traisent sa cape fors. 
Quant ele fu em pur le cors 
Et sans mantel et sans touaille, 
« Il n'est feme qui cesti vaille, 
Fait cascuns, de cors et de vis. » 
A la contesse est bien avis 
Que li quens ne li menti pas. 
Cascune a tant creü son pas 
Qu'eles se sont entrecontrees. 
La bele avoit toutes outrees 
Les puceles dusqu'a la dame. 
Or ne fu pas ce fait de feme 
Que la gentix contesse en fait : 
El la baise, puis si la lait 
As autres puceles baisier, 
Lors l'enmaine pour aaisier 
En ses cambres par la main nue. 
Quant li cuens sot qu'ele est venue, 
Qui plaidoit en .j. sien palais, 
Fait il a ses gens : « Je vous lais 
Le plait, se vois a cele joie. » 
Quant la bele pucele bloie 
Vit le conte en la cambre entrer, 
Ne se leva pas pour moustrer, 
Mais pour cheu que le devoit faire. 
Fait li cuens a sa feme en aire : 
« Dame, en a ci bele promesse. » 
- « Certes, sire, fait la contesse, 
Moult m'avés bien a gré servie. » 
- « Or n'en aiés dont pas envie 
Se jou la bés pour faire feste. » 
El ne guenci onques la teste, 
Ains soufri le voloir le conte 
Bonnement, onques n'en ot honte. 
Puis le baisier se sont rasis. 
Li cuens n'avoit, je cuit, que sis 
Chevaliers avoec lui laiens. 
Fait il : « Or ne faut il nïens, 
Chaiens, quant vous estes venue. 
Moult en a desiré vo venue 
La contesse, n'en doutés mie. 
Moult arés en li bone amie 
Par tans, se en vous ne remaint. 
Mais jou sai bien qu'en cuer vos maint 
Tant de francise et tant de bien 
Que jamais n'avrons andui rien 
Ki ne soit vostre tous jours mais. » 
Or repoons parler huimais 
De Guilliaume, quel vie il maine, 
Ke ceste avra en son demaine 
Par tans la contesse et le conte. 
D'Ysabel n'ai jou fait nul conte 
K'il n'est pas mestiers ne oeus, 
N'on ne doit pas devant les bués 
Metre le char quant on caroie. 
Ne sai pour que jou gasteroie 
Ma raison se jou voel plus dire, 
K'en grant joie et en grant remire 
Fu puis en cambrë o sa dame : 
Toutes sont .j., et cors et ame. 
Ne lor membre mais de Guilliaume 
Ki tante terre et tant roialme 
A puis cerkié qu'il l' ot perdue. 
Mainte povrece a puis eüe 
Et mainte souffraite d'osteus ; 
Et li biaus murs qui estoit teus 
Li morut lués, ce fu damages. 
Puis li prist .j. si grans malages 
Dont il gut prés d'un an a Rome. 
Poi voit on venir a .j. home 
.I. anui qu'il n'en ait lués deus. 
Dex ! tans contraires, Dex ! tans deus 
Li damoisiaus ot li proçains ! 
Il la  quist ains .vii. ans tous plains 
K'il en oïst ne vent ne voie. 
En .j. bos qui torna fors voie 
Li fu tolus tous ses avoirs. 
Lors li aprist li estouvoirs 
A gaaignier sa garison : 
Puis fu il toute une saison 
A mon signour saint Jake a mestre, 
A .j. borgois qui soloit estre 
Herbegieres de gent estrange. 
Sa maisons ert devant le cange, 
A .j. pignon plain de fenestres. 
Guilliaumes fu tous sire et mestres, 
Aprés le segnour, de l'ostel, 
C'onques mais li bourgois n'ot tel 
Serjant ne de si bonne afaire. 
Il n'atent pas la chose a faire 
Tant que ses sires li commant : 
Bien sachiés qu'aprés son commant 
Desert il k'en li face bien. 
Demi an et .iii. mois fu bien 
Chiés le borgois qui moult l'ot chier. 
.I. diemence aprés mangier 
Sist a lor huis, lés .j. vallet ; 
Atant es vos le bel mulet 
Qu'il ot perdu avoec s'amie : 
Li las, il nel  meschoise mie, 
Ains le connut com .j. denier. 
Cil qui sus ert vait au moustier 
Grant ambleüre avoec la route. 
Li murs li renovele toute 
Sa dolors, puis li cort aprés. 
Quant cil descent, s'est il si prés 
Ke  il le prent lués par la resne. 
Cil crient, pour ce qu'il ne l'aresne, 
Que ce soit force u abandons. 
Li autre ont osté les bordons, 
Si sont ja entré el moustier. 
Cil est venus al tresorier 
Qui gardoit le maistre tresor. 
Fait il : « Quant jou descendi or, 
Sire, la fors el cimitere, 
.I. damoisiaus, ne sai que ere, 
Vint illuec de tort en travers. 
Ne sai se nous devons travers, 
K'il gete les puins, si me saque 
Le frain des puins. » - « Qui, por saint Jake ! 
Fait li moignes, qui est il donques ? » 
- « Ne sai qu'il est, n'en connuc onques, 
Mais il me pert gentix hom estre. » 
- « Alons i, se jel truis en l'estre, 
Fait li moines, mar le bailla. » 
Il et ne sai quant en vont la 
U Guilliaumes tenoit le mur, 
Et si vous di tout de seür, 
Quant li moines dist la parole, 
S'on i feïst une carole 
S'il eüst il grant assamblee. 
Fait il : « Amis, fu vos emblee  
Ceste beste k'avés ci prise, 
Que cest hom aime tant et prise ? » 
- « Sire, fait il, je ne di pas, 
Mais por sa paine et por ses pas, 
Se Diex les reçoive en bons grés, 
Priés li, sire, et demandés 
K'il vous die dont il li vint. » 
Or saciés ke bien li avint 
De la proiere qu'il ot faite. 
Or se rebaudist et enhaite 
Li pelerins et aseüre 
Pour la bonne chevaucheüre 
Ou li vassals ne claime rien. 
Ce fait il : « Vous dirai je bien 
Comment jou l'oi ne dont il vint. 
Il a bien .vi. ans qu'il avint 
K'il vint en .j. mien herbegage, 
A Tol, cele au plus bel visage 
Qui onques fu, ce me dist cele 
Qui la vit ; et cele pucele 
Enmena unne siue fille. 
Si li laissa cest mur et cille 
Le me vendi pour sa souffraite 
Et pour ce que jou li eu faite 
Mainte bonté de ma maison. » 
- « Biaus dous sire, por Diu, quel non 
Avoit cele qui vint laiens ? » 
- « Aelis. » - « Las, caitis, dolens ! 
Ce fu cele qui fu m'amie ! 
Segnour, fait il, ne cuidiés mie 
Que l'aie pris par nul outrage, 
Cest mur, mais por le seignorage 
De la pucele cui il fu. » 
S'il eüst sis delés .j. fu, 
Ne fust il mie plus vermeus. 
« Las, fait il, com me venist miels 
Que jou l'alaisse vers Tol querre, 
Quant jou retournai vers sa terre ! » 
Tout c'est or ariere consaus. 
Il terce et tert le mul les iols 
Del pan de sa blance chemise. 
La dolours qui en li s'est mise 
En faisoit plorer plus de .c. 
« Ahi ! fait il, baucent, baucent, 
Com g'ere lores en bon point 
Quant cele qui au cuer me point 
Vous amena sans mon seü ! » 
D'un baston qu'il tint de seü 
Se volt ferir, quant on li oste. 
Pour l'amour au mul ot a oste 
La nuit le bourjois chiés son mestre. 
Tuit cil de la rue et de l'estre 
Vont avoec lui jusqu'a l'ostel. 
Ainc mais nus hom ne fu en tel 
Ne ce ne fist de mue beste. 
Il li baise .c. fois la teste 
Et les iols pour sa douce amie. 
Li las caitis ne dormi mie 
La moitié de la nuit entiere. 
Delés le mul sour la litiere 
Se jut envers tant qu'il fu jours. 
Or saciés que moult fait amours 
Qui si l'avile et despersone. 
Au matin, lués que prime sonne, 
Li bourjois au mul se leva ; 
Guilliaumes a son maistre va 
Por aconter de son loier. 
« Sire, fait il, il a des ier 
.IX. mois que jou faiç vo service. 
Or est ensi la cose enprise 
Que jou preng congié ains mon terme. » 
Tous tans avoit as iols la lerme 
De pitié por ce qu'il s'en part. 
Li bourjois fu de france part 
Qui son loier li rent et baille, 
Et se li dist ains qu'il s'en aille : 
« Certes, Guilliaumes, biaus amis, 
Je vaudroie bien avoir mis 
En amender vostre pesance 
.C. s., ke ceste desevrance 
Me fait plus mal que jou n'os dire. » 
- « Sire, fait il, Diex le vous mire ! 
Jou sai bien ; mais ne puet autre estre. 
Jou fui jadis bien an haut tertre 
Dont jou sui ore mis aval. » 
Moult en est a la dame mal 
Et as enfans de la maison ; 
En plorant cascuns par son non 
Le commande a Deu et il ous. 
En la maison fu grans li dous 
Quant il s'en ist tergant ses iols. 
Li pelerins vausist moult miex 
K'il remansist, s'il peüst estre : 
C'est por sa dame et pour son mestre 
K'il n'ont andui au cuer grant ire. 
Fait la dame : « Onques ne vaut dire 
K'il fust estrais de frances gens. 
Ce qu'il ert si biaus et si gens 
Le deüst bien faire aperçoivre. 
Onques ne nous vaut amentoivre 
Son grant anui jusqu'a ersoir. 
Ce li venoit de grant savoir, 
Pour ce c'on ne l'en creïst pas. » 
Lors s'en vait le trot et le pas 
Delés le mul qui seut siens estre. 
De fort ore vit celi nestre 
Ki le fait garçon et courliu. 
Il ne sejornent en nul liu 
Dés qu'il vindrent a Tol ariere. 
Or n'ama mais en tel maniere 
Nus hom ja ; si fist viaus Tristrans. 
Moult ot il ore plus ahans, 
Ains qu'il fust mors, pour la roïne, 
Car ce fu pour la medecine 
Que Brangiens li dona a boire, 
Dont fu ce force : force voire ! 
K'il n'i ot onques point de grace ; 
Et Piramus qui la crevace 
Trova, ne fu il mors d'amours ? 
Ce ne sai je, k'ire et dolors 
Fait tote rien fole et hardie ; 
Por ce ne sai jou que j'en die, 
Se ce fu folie u amors. 
Pour ce s'uns lions u .j. ors 
Ensanglenta .j. touaille 
Que savoit il que ce fust caille 
Qui dut estre Tisbé s'amie ? 
Il cuidoit qu'il n'i deüst mie 
Autre venir se cele non. 
Le cuidier et la sospechon 
Deüst il bien oster ançois 
K'il s'ocesist, qu'en nules  lois 
Ne doit hom pas vengement faire 
De cuidier ; ne de cest afaire 
N'en doi jou pas sains consel dire 
S'amors fu ocoisons u ire 
De sa mort u maleürtés ; 
Mais cil qui .vi. ans a estés 
Esseilliés et en grant dolour, 
S'il vausist, des le premier jour 
K'il la perdi, si fust il mors, 
Mais sospechons et desconfors 
Ne la grant paine qu'il en a 
Ne le pot onques dusque la 
Mener qu'il se vausist ocire. 
« Ahi ! fait il, biaus gentix sire, » 
Quant li bourgois fu descendus 
Et a grant joie receüs 
De ses gens et de ses amis, 
« A l'ostel u cis muls fu pris 
Et u ma damë herberja, 
Car m'i faites mener. » « Cant ? » « Ja. » 
Fait li bourjois : « Aprés mangier. » 
- « Jou n'atendroie de legier, 
Que jou ne me mui cha pour el, 
Fors pour la vielle et pour l'ostel 
Veoir qui m'amie ostela. » 
Li bourjois le fist mener la 
Lués droit par son serjant demaine. 
Li vallés a l'ostel l'enmaine 
Qui estoit fors de la cité. 
Laiens u s'amie ot esté 
Trueve la vielle et noient plus. 
Ne sai que vous desisse plus : 
Il fu laiens tote la nuit ; 
Onques n'ot soulas ne deduit 
Fors de tant qu'el li rementoit 
La rien dont il plus li estoit. 
La vielle regrete sa fille 
Et cil s'amie, et cil et cille 
Ne porent la nuit souper onques. 
Quant cil doit miex mangier, adonques 
Li revient devant la pucele. 
Fait il : « Si ne vous dist ains cele 
Quel part ele iroit, n'en quel terre ? » 
- « Certes, non. » « Diex, u l'irai querre ? 
Ja l'ai jou bien quisse .vi. ans. 
En mains de terre, en mains de tans 
La deüsse jou bien trover ; 
Mais Diex n'i vielt encor ouvrer. 
Caitis, si me pert et parra. 
Mesires sains Jakes m'en ra 
Mostré son mur, soie merci. » 
Fait la vielle : « En avant d'ici 
Irés la ore jamais querre ? » 
- « Ferai ? fait il, c'est une guerre, 
Jou cuit, qui ja ne penra fin. 
Mais se Diex, viax ains que je fin, 
La me mostroit encor .j. jour, 
Tout mon traval et mon labour 
M'avroit a .c. double meri. » 
La vielle a moult le cuer mari 
De ce qu'il n'est soef couchiés. 
De seçonnés qu'ele ot sachiés 
D'une viés soif li fist le feu. 
Quant la saisons et li tans fu 
Qu'en se dut coucier il se couce. 
Fait il : « En tante povre couce 
M'a fait gesir ma douce amie. » 
Li durs lis ne li laissa mie 
La nuit bien dormir jusqu'al jour. 
Fait il : « Ci n'a point de sejour, 
Il me restuet metre a la voie, 
Et Diex, qui par pitié ravoie 
A port de salus ses amis, 
Del grant traval u jou sui mis 
Me traie a fin a petit terme. » 
Fait la vielle qui ot non Erme : 
« Pour coi vous levés vos si main ? » 
- « Qu'il n'a, fait il, jusqu'a demain 
Que cest sol jour qui moult est biaus. » 
Quant levés fu li damoisiaus, 
Il prent a la vielle  congié. 
Fait il : « A quel main prendrai gié 
Le grant cemin qui vait en France ? » 
Pitiés a cele desevrance 
Les faisoit ambes .ii. plorer. 
La vielle li rouva torner 
Tous jours le grant cemin a destre ; 
Et quant Guiliaumes ist de l'estre, 
En plorant la vielle li prie 
Que s'il voit sa fille et s'amie, 
Que, por Diu, li salut ansdeus. 
Or s'en vait, or le consaut Dex. 
Le chemin a tenu de France, 
Et si n'a il nul'esperance 
K'il la truist illuec ne qu'aillors. 
Ses grans travaus, sa grans dolors 
Le met le jor en .c. pensés. 
« Diex, tant maus pas arai passés, 
Fait il, en ma dame querant ! 
Tant l'ai  quisse ariere et avant 
Que jou ne sai mais u la querre. » 
Sa grant jornee fist entiere, 
C'onques ne but ne ne manja. 
Fait il : « Ja l'ai jou quisse ja 
Dusqu'a Saint-Jake et dusqu'a Rome ; 
Mais al s. qui ne faut nul home 
Ki de cuer li prit k'il ne l'oie, 
A celui promet jou la voie 
Que jou requerrai a sa vile. » 
Il a voé Diu et saint Gille 
De buen cuer que  il le querra. 
En cel noel penser qu'ira 
Se reconforte et resbaudist. 
Si s'en ira, si comme il dist, 
Dusqu'a Saint-Gille as grans jornees. 
Tant a levé as ajornees 
Et erré par chaut et par froit, 
Ke  il vint a Saint-Gille droit 
Si c'on i cantoit la grant messe. 
Il va son veu et sa promesse 
Rendre au saint et s'offrande faire 
Et si le requiert de l'afaire 
Dont il a tant mal et anui, 
Et si l'avoit de tel oste hui 
Qui ait mestier de son service. 
Moult a li sains en bon gré prise 
S'orison et si l'en iert miex. 
Il plore de cuer et des iex 
Com cius qui est moult desconfis. 
Devant le vout du crucefis 
Ot .j. borjois riche et manant. 
Il nota bien le contenant 
Du vallet, et si parut bien 
K'il ert dolans d'aucune rien. 
Bien a joie cis cui Dieu vielt. 
Quant li vassaus s'orison eut 
Finee et il s'en vaut aler, 
Cil le commence a aparler, 
Qu'il le vit grant et bel et gent ; 
Cil le commence bel et gent 
A demander et a enquerre 
Dont il estoit et de quel terre, 
Et s'il a maistre se lui non. 
« Sire, fait Guilliaumes, jou non. 
Si  en vaudroie .j. boin avoir ; 
Et si vous di jou bien pour voir 
Ke jou cuit que jou serviroie 
Si bien que quant jou m'en iroie 
K'il ameroit moult mon afaire. 
Jou ne crienc nului de pain faire, 
Ne d'un mangier ne d'un biau lit, 
S'il ert hom qui amast delit, 
Ne chiens ne oisiaus ne deduit, 
En tote France n'a, je cuit, 
Home qui tant en ait apris 
Com j'en ai. Che que jou me pris 
Ne me vient pas de cortois mestre ; 
Se por tant non, quant nus vielt estre 
A autrui, il doit sage faire 
Son mestre de çou qu'il set faire, 
K'en pluisors a mehaing et tece. » 
Moult plaist al bourjois et contece 
Ce que li damoisiaus li dist 
Et si voit que jusqu'al Lendi 
N'a nul plus bel home de lui. 
Fait il : « Quant venistes vous ? » - « Hui ; 
Si n'ai encore point d'ostel. » 
- « S'il vous plaist a avoir itel  
Com li miens est, moult prés d'ici, 
Jou vous present. » - « Vostre merci, 
Et si le reçoif a creant. » 
Del mostier en issent atant ; 
S'en vont a l'ostel lés a lés. 
Guilliaumes fu tous deffublés : 
S'ot gros pis et lees espaules. 
On volt lués droit metre les tables 
K'il furent venu a maison. 
Fait il : « Comment avés a non ? » 
- « Guilliaume. » - « Dont ? » - « Sire, de Toul. » 
- « En es ce en Loherainne ? » - « Aoul. » 
- « Diex ! fait li ostes, g'i fui ja. » 
Il leve et s'asiet, si manja 
Entre lui et .ii. siens voisins 
Qui aporterent de lour vins. 
Cil ne fu fous ne parecheus : 
Il ne s'asist pas dalés cheus 
Dusqu'il ot drecié et servi. 
Fait li uns d'iaus : « Ainc mais ne vi 
Nul vallet si bien entremetre 
De drecier ; il se vaura metre 
En avant par son bel service. » 
Aprés mangier, fu la devise 
De la remanance al vallet 
Qui gardoit encor l'anelet 
Que li escofles en porta. 
Ses biaus services enorta 
Le borjois qu'il  le retenist. 
Guilliaumes de nule rien n'ist 
Qu'il ne face la volenté 
De ciaus qui a faire ont esté 
Le marchié et la convenance. 
Pour .l. sols par fiance 
Le servira dusqu'a .j. an, 
Se Diex le descombre d'ahan 
U d'autre cose qu'il ne sace. 
Li uns des .ii. bourjois le sace 
Vers lui, se li dist a conseus : 
Ses escroes vaudroient miex 
Du loier et si autre afaire ; 
Que laiens avoit grant repaire 
De pelerins et d'autres  gens. 
« Vous estes si preus et si gens 
Que vous les savrés bien avoir. 
Vous i conquerrés moult d'avoir 
Ains que vous issiés de la vile. » 
- « Se Dieu plaist, fait cil, et saint Gille. » 
Or est Guilliaumes a bon mestre. 
Il ne peüst el castel estre 
A nul si bon qui fust borjois. 
Il fu bien en l'ostel .iii. mois 
Q'ainc la maison ne fu sans oste. 
Qui veïst, quant Guilliaumes oste 
As pelerins qui n'ont serjant 
Seles et frains ! jouant, gabant 
Lor fait la nuit a tous lor lis, 
Dont estoit il mains esbahis 
Quant il a plus gent a servir. 
Si set vers cascun deservir 
Que preudom ne gist en l'ostel 
Que ne li doinst et .j. et el. 
Moult est preus d'estrange maniere, 
Il set moult bien bouter ariere 
Ce c'on li donne et ce qu'il a. 
Toute l'entencions qu'il a 
Si est d'esparnier et d'aquerre, 
K'il rira par tans, ce dist, querre 
La rien el mont qu'il  plus amot : 
Moult en est prés, mais n'en set mot. 
Diex, con griés cose ci ara 
K'il en querant l'eslongera 
S'il ist du castel por li querre ! 
Qu'en mains de .ii. arpens de terre 
Estoit la sale et la maisons 
U cele et cil dont nous disons 
Sejornent et sont a estage. 
Cil resamble celui qui nage, 
Quant il vient a rive, si naie ; 
Mais li pitiés et la manaie 
Del saint qui ja l'a la conduit, 
S'aucuns viés pechiés ne li nuit, 
Se Dieu plaist, le menra avant. 
.I. jor passoient  par devant 
La maison pelerin françois : 
A .j. de ceus, qui poinst  anchois 
En sa maison por ostel prendre, 
.I. clous le fiert parmi le tendre 
Del pié de la chevauceüre. 
Ice fu grant malaventure 
Et maleürtés et pechiés. 
Li chevaus est si entechiés 
Qu'il ne puet en l'ostel entrer. 
Al marescal le fait mostrer, 
Qu'il  veut savoir ce que peut estre. 
Fait il : « Esgardés, sire mestre, 
Com mes chevaus cloce orendroit. » 
Il esgarde, si voit tout droit 
Le clau en pié qui moult est lons. 
Fait il : « Se nous le dessolons, 
Il i covendra grant sejour. » 
- « Diex, fait il, jou ne puis .j. jor 
Sejorner pour mes compaignons. 
Hé ! Diex, par tes saintismes nons, 
Convendra li dont faire ataindre ? » 
Li pelerins commence a taindre 
De fin mautalent et d'anui. 
Fait il : « Saint Gilles, com j'ai hui 
Por vo service grant contraire ! » 
Li pelerins ne set que faire, 
K'il li convient laissier a force. 
Guilliaumes li prie et efforce 
K'il li vende, s'a vendre vient. 
Por tant com entre eus .ii. convient 
Li a doné, car il voit bien 
Que del mener n'i a il rien. 
Moult par l'en est mesavenu. 
Il en eüst le jour eü 
De fors, ce dist, plus de .x. livres, 
Mais or en est pour mains delivres, 
K'il n' en ot que la quarte part. 
Al matin, quant il s'en depart, 
Il en acate .j. et fait querre 
Quil puist ramener en sa terre, 
Et cil remest au damoisiel. 
Tant le garde qu'il l' ot moult bel 
Et moult gros de fainc et d'avaine. 
Il l' avoit fait sainnier de vaine, 
Et des costés et des pastures. 
En mains d'un mois de ses pointures 
Fu tous garis et respassés. 
Moult renovele li pensés 
A Guilliaume quant il le voit, 
Et si pense que s'il avoit 
Fait sen terme et estés venoit, 
Celi qui pres de li manoit 
Querroit il sour cel ambleeur. 
Hé ! Diex, il estoit ja sor l'eur 
De trover, mais il n'en set mot. 
En .j. jor d'iver quant il ot 
Mangié, et il fu issis fors, 
Faucons, ostoirs, muiers et sors 
Vit aporter tote la rue ; 
De susscïetes et de rue 
Ot chapelet entrelardé. 
Li maistre a ciaus avoit mandé 
.I. vallet qui ne venoit pas : 
Tous seus venoit tenchant le pas 
Aprés les autres moult de loing, 
Et s'aportoit sour cascun poing 
.I. faucon sor et .j. muier. 
« Li cuens deüst a remuier, 
Fait il, avoir garchons et jant, 
Et jou ne puis .j. seul serjant 
Avoir qui mes faucons me port. 
Moult sui fols quant jou l'en deport 
Et quant jel sueffre en tel maniere, 
Qu'or m'estuet porter en riviere 
.II. faucons, certes, c'est grans tors. » 
Fait cil qui n'est lousches ne tors 
Ki est tous seus en mi le borc, 
Vestus d'un drap de Raineborc, 
Cote et coterel a pourfil : 
« Certes, biaus dous maistres, fait il, 
Se mes services et m'aiue 
Vous plaisoit, dusqu'a une liue, 
U dusqu'a .iii. u dusqu'a .iiii. 
G'iroie o vous por moi esbatre. 
S'apenroie a porter faucons. » 
Fait il : « Biau frere, faites dont, 
Que moult avés dit que cortois. 
Montés tost. » Cil ne puet ançois ; 
Il vient en l'estable si monte. 
Quant il est montés, le plus donte 
Des faucons li bailla li mestre. 
Bien sot sour quel poing il dut estre, 
Qu'il n'estoit pas tot a aprendre. 
Quant li vallet li virent prendre 
Le faucon et il fu montés, 
Se  il li fust el poing plantés, 
Ne puis onques savoir por coi 
Il le deüst porter plus coi. 
Or chevauce tote la route. 
Li uns des vallés l'autre boute, 
Si le moustrent le maistre as dois : 
« Cestui qui si est biaus et drois, 
Font il, u trovastes vous, mestre ? 
Diex ! com il tient bien le pié destre 
En l'estrier, et com il est gens ! » 
Plus l'esgardent tot seul les gens 
Que tous ciaus avoec qui il va. 
Hé ! Diex, con grant joie il en a 
De ce qu'il ert ore a cheval ! 
Lés la riviere, tout .j. val, 
S'en vont pour querre des oisiaus. 
Al maistre et a ses damoisiaus 
S'acointe, qu'il le sot bien faire : 
De sa parole, sans plus faire, 
S'en tient cascuns bien a paié. 
Tout li a son duel apaié 
Li chevauciers pour le deduit. 
Li faucon qui ont tout enduit 
Se debatent pour la riviere. 
Plus ont d'une grant liue entiere 
Chevaucié, c'onques ne troverent 
Oisiel n' aines : moult par en erent 
Tuit desconfit et destraié. 
Guilliaumes en a moult irié 
Le cuer pour ce qu'il n'ont riens pris. 
« Moult par sui mais fols, quant jou pris 
Ceste riviere, » fait li maistre. 
« Elle soloit si plentive estre 
De bons gés et a tous oisiaus. 
Se nostres novials damoisiaus 
Eüst viaus veüs nos faucons 
Voler, nous nous en alissons, 
Ne nos mallars, ne nos hairons. 
Comment ! que nous nous en irons 
Sans oisiel ! ainc mais ce n'avint. » 
Li vespres et la nuit qui vint 
Les fist par tant metre el retour. 
Fait li maistres : « Faisons .j. tour 
Par les marchés, par la campaigne. 
Jamais n'ert jours que ne m'en plaigne 
Se jou n'en preng encor oisiel. » 
As chans tornent li damoisiel 
Por le maistre qui lour enorte. 
Li faucons que Guilliaumes porte 
Coloie et vielt moult en sont dous 
Ne sai coi : moult est angoussous 
Li damoisiaus qui le portait, 
Por chou qu'il ne set que c'estoit ; 
Bien set qu'il veut, mais ne set coi. 
Il le tient plus bas et plus coi 
Delés sa cuisse miex qu'il pot ; 
Et ses maistres qui peü l'ot 
Li demande que ce puet estre 
Que ses faucons vielt : « Ne sai, mestre, 
Ne jou nel sai ne jou nel voi. 
Lairai aler ? » - « Biau frere, avoi ! » 
Fait li maistres ; « mors nous avroies : 
Se tu moult tost nel secouroies, 
Lués droit qu'il avroit abatu 
Son oisiel, si l'avoit perdu, 
Son voel tost en iroit en loing. » 
Fait cil : « Jamais n' en avrés soing, 
Que jou sivrai tost et isnel. 
S'il abat ane u autre oisiel 
Ains qu'il ait en haut son tor pris, 
Saciés que moult petit me pris 
Se jou ne le lief sans alonge. » 
- « Oste li dont, fait il, la longe ; 
Sel lai aler. » - « Moult volentiers. » 
Cil savoit trop de tous mestiers 
Et de cestui plus que d'un autre. 
Il a pris de l'un poing en l'autre 
Le faucon pour jeter adroit. 
Il oste la loinge lués droit, 
S'uevre le poing, li faucons muet. 
Cil qui sot quanque lui estuet 
S'en torne aprés tost et isniel. 
Encore ne set a quel oisiel 
Li faucons tent a la celee. 
Par manuvres n'ert pas celee 
Sa dolours, ains ert tote aperte, 
Car ses anuis et sa grans perte 
Li ert la tous renovelés. 
Li faucons tent bas esterés 
Vers .j. camp femé par monciaus. 
.I. escoufles sour .j. de ciaus 
Tenoit .j. poulet qu'il manja. 
Li gentis faucons l'avoit ja 
Aperceü, grant piece avoit ; 
Et quant li escoufles le voit 
Venir si tres droit et si tost, 
Il n'a tant hardement, qu'il ost 
Atendre, ains se torne volant. 
Li faucons le vient ataignant, 
Sel fiert si del cors et del pis 
K'il l'abat sour le femeïs, 
Puis s'en revait la sus en haut. 
« Ha ! leres, fait cil, ne vous vaut, » 
Qui grant aleüre i a point. 
Or saciés qu'il ne l'amoit point, 
Ains le het moult amerement. 
Il vient la ensi faitement 
Com li escoufles s'en raloit. 
Li faucons qui point ne l'amoit 
S'en fu la sus en l'air tournés ; 
Plus tost c'uns quarriaus empenés 
Le revait hurter et ferir. 
Il ne se crient pas de morir, 
Ançois se lie a lui par force ; 
Tant le trestorne et tant le force 
Qu'andui s'en vont a terre ensamble. 
Cil descent lués, si les dessamble. 
A moult tres grant paine et depart. 
Que k'il tenoit de l'une part 
L'escoufle et d'autre le faucon, 
Li maistres et si compaignon 
Sont tuit venu a la rescousse. 
Guilliaumes ot l'alainne escousse 
De dessambler cele bataille ; 
Ançois que li maistres s'en aille, 
Verra il ja toute autre cose. 
« Maistre, dist il a cief de pose, 
Pour Dieu, tenés me cest faucon ; 
Et si vous pri, biaus gentils hon, 
Et mes compaignons qui ci sont, 
Que nus d'eus .j. seul mot ne sont 
De nule cose que jou face. » 
La coulors qu'il ot en la face 
Pour sa dolour le met em pris. 
Il a lués droit l'escoufle pris 
Tout ensement comme .j. marlart ; 
Le cuir del penil li depart 
Qui moult estoit et durs et fors, 
Les dois li met dedens le cors, 
S'en traist le cuer ensanglenté ; 
Voiant ciaus qui i ont esté 
L'a mis en sa bouce et mangié. 
« Certes, fait cascuns, or voi gié 
Ce c'onques mais ne fu veü. 
Aucunne cose a il eü, 
Font il, qui ce li a fait faire. » 
- « Haï ! gentils hom debonaire, 
Fait il, biaus maistre, aiés merci 
De moi ; si m'atendés ici, 
Tant que jou reviegne orendroit. » 
Quant cil li dist qu'il l'atendroit, 
Moult en a grant joie a son cuer. 
Il a geté son surcot puer, 
Si est en pur le cors montés ; 
Il ne s'est nul  liu arestés, 
Ançois vait querre quanque il pot 
Du fu, s'en aporte en .j. pot 
C'unne vielle li ot presté. 
Il a illuec tout apresté 
Quanqu'il convient a faire fu ; 
D'une viés soif qui prés li fu 
Ot aporté .j. grant faissiel. 
Li maistres et si damoisiel 
Esgardent tout quanqu'il velt faire. 
Grant atrait fist et grant afaire 
D'estraim, d'esteule et de sechons. 
Or saciés bien que li pochons 
U li fus est n'est mie loing. 
Je ne sai pas pour coi j'aloing 
La cose, ains doi dire briément 
Comment il mist par mautalent 
Le fu el fuere et es rainciaus. 
Bien fait samblant li damoisiaus 
Qu'il n'aime mie cel escoufle : 
Il atise le fu et souffle 
Tant qu'il estoit partout bien pris. 
Il a lués droit l'escoufle pris, 
Si le depece membre a membre. 
Or saciés bien qu'il li remembre 
Del grant anui qu'il li fist ja. 
Autres ocist dont il manga 
Le cuer, ains n'i ot pain ne sel. 
Quant li fus fu grans, n'i ot el 
Que du geter ens ; il le gete 
Aprés l'arsin prent et degete 
Les tisons aval et amont ; 
Il n'en laissa point en .j. mont 
Des carbons, de poure et de cendre ; 
Cascune autre merveille est mendre 
De cesti a esmervillier : 
Il set tout a esparpellier, 
Que riens ensamble n'i remaint. 
Mervelle est quant encor li maint 
Li deus el ventre et li pensés 
Dont il ara tant pas passés. 
Moult par fu tost ars et brulés : 
Li escoufles est tost alés 
En poure a l'arsin et au vent. 
« Hé ! Diex, » dist Guilliaumes sovent 
Aprés tout ce la mesestance 
Dont cil li a rementevance 
Faite qu'il avoit greellié. 
Cil s'en sont tout esmervillié 
Qui ne l'esgardent pas de loing. 
Il se fiert si grant cop del poing 
Enmi les dens et sour le vis, 
K'il est bien as vallés avis 
K'il s'ocira, s'ensi li dure ; 
Car quant ce vient par aventure 
Qu'il met a ses cheveus ses mains, 
Il en sacë a tout le mains 
Plus de .l. a .j. seul trait. 
Amours li amaine et retrait 
La douçors que ce li fait faire. 
Moult est cele amours de mal'aire 
Ki si le travaille et ocist. 
Cascuns des vallés qui le vit 
En plore en son cuer et souspire, 
Mais tous li miudres ne li pire 
Ne l'ose pas a soi meesme  
Rescoure ; moult se mesaesme 
Et fait honte en mainte maniere. 
S'uns hom eüst le cuer de piere, 
S'en eüst il, jou cuis, pitié. 
Il avoit prés de la moitié 
De la langue  fors de la bouce ; 
La rage qui au cuer li touce 
Li fait gehir par fine force 
Dont ç'avient et pour coi s'efforce 
A ce qu'il se peüst ocire. 
« Las ! » fait il, que qu'il se descire 
A tant com il a de vertu, 
« Escoufles, honis soies tu 
Et tuit li autre qui or sont ! » 
Lors n'i a vallet qui mot sont, 
Ançois escoutent qu'il veut dire. 
« Ceste dolor dont j'ai tant d'ire, 
Fait il, me vient par vo lignage : 
Par ma folie et par l'outrage 
D'un de vous perdi jou m'amie. » 
Lués sot il bien qu'il n'avoit mie 
Parlé com hom que se fait sage. 
Moult lour moustre bien ses visages 
Qu'il se repenti de cest mot, 
Que li maistres et cascuns l'ot 
Entendu : pour ce s'en ot honte. 
Il se refuble lués, si monte 
Ausi que se ce fust nïens. 
Moult en est li maistres dolens 
Pour son duel, et si compaignon. 
« Maistre, donés cha le faucon, 
Fait il, puis si nous en irons, 
Que je cuit que nous demourons. » 
Li maistres li tent le faucon, 
Puis si s'en revont vers maison, 
K'il est tans d'aler a l'ostel. 
Il n'orent pris ne .j. ne el, 
Fors tant que cascuns s'esmervelle 
Del grant duel et de la mervelle 
Ke avoit fait li damoisiaus. 
Il entrepaissent lour oissiaus 
El castel, parmi la grant porte. 
Guilliaumes le faucon qu'il porte 
Sel baille al maistre enmi la voie 
Devant son ostel : « Se j'avoie 
Nule cose qui vous pleüst, 
Il n'est hom qui si tost l'eüst, 
Fait il, biaus maistres, com vous seus. » 
Li vallet sont moult angoisseus 
De chou qu'il ne l'ont plus acointe, 
C'onques mais home  si peu cointe 
Ne virent, ce lour est avis. 
Fait cascuns : « Pour Diu, biaus amis, 
Venés a court o nous mangier ; 
Certes, que nous arons moult chier 
Vo compaignie desormais. » 
- « Pour Diu, or ne vous poist huimais, 
Pour Diu, segnour, se jou remaing, 
Car le borjois a cui je maing 
En peseroit se j'i aloie. » 
Tant les prent s'acointance et loie, 
Et li biens qu'il i ont veü, 
Moult ont cier son soulas eü 
Et moult lor poise qu'il remaint. 
En l'ostel u Guilliaumes maint 
Est entrés, et cil s'en revont. 
A court vont mangier, quant il ont 
Lor oissiaus peüs et assis. 
Li afaires remest ensis 
Tant qu'il orent a court mangié. 
Or a son duel auques vengié 
Guilliaumes, ce li est avis : 
Encore avoit tout taint le vis 
De sanc et la bouce d'escume. 
Li cuens avoit une costume 
Qui li tournoit a grant deduit 
Et c'estoit, prés cascune nuit, 
Quant il est o sa seule gent, 
Il fait faire grant fu et gent 
En la cambre u sont les puceles ; 
Si s'en va la jus avoec eles 
Mangier son fruit et aaisier. 
Moult le savoit bien soulacier 
La pucele bele Aelis. 
On i faisoit couces et lis 
Entor le feu por sus seoir, 
Et si l'ot commandé le soir 
Li cuens que la merveille avint. 
Aprés souper quant li cuens vint 
En la cambre por son deduit, 
Que c'on apareilloit son fruit, 
Il se despoille por grater, 
Et n'i laisse riens a oster 
Fors ses braies ; nis sa chemise 
Li a cele fors du dos mise 
Ki les autres vaint de biauté : 
.I. surcot qui n'est pas d'esté 
Li revest por le froit qu'il doute. 
Quant la contesse et sa gens toute 
Se sont assis entor le fu, 
Toute l'assamblee ki fu 
I fist Aelis la cortoise. 
Ses soulas, ses deduis envoise 
Celes et ceus qui sont laiens ; 
Des autres nus ne fu nïens 
Avers cesti, si estoit lie. 
Ele estoit toute desliie 
En .j. frés vair pliçon sans mances. 
Celes erent beles et blances 
De la chemise et bien tendans. 
Bien est rois qui ert atendans 
A s'amor et a sa biauté. 
Ele a son destre bras geté 
Parmi l'emingaut du surcot 
Le conte, qui son cief li ot 
Mis par chierté en son devant. 
Que qu'il atent en deduisant 
Le fruit qui n'ert encor pas cuis, 
En trestous les autres deduis 
Li est des fauconniers menbré, 
Mais de l'escouffle desmenbré 
Ki fu ars une a une piece 
N'orra il la verté a piece. 
Que qu'ele le sert et tient nu, 
Fait li cuens : « Or m'est souvenu 
De mes fauconniers et du mestre. 
Dont ce vient et que ce puet estre 
K'il ont hui en riviere esté 
Et k'il n'ont noient aporté ? 
Comment savrai je qu'il ont pris ? 
Or saciés que je mains em pris 
Le maistre qui n'est venus cha. » 
Par .j. vallet qui depieça 
Poires en .j. hanap de fust 
Manda le maistre que, s'il fust 
Au chief de la vile a ostel, 
Sel cuidoit il si sage et tel 
K'il li deüst bien venir dire 
Li quex des faucons est li pire 
U li quex l'ot le jor mix fait. 
Li vallés a l'ostel s'en vait, 
Si fait bien ce c'on li commande. 
Li maistres ot li cuens le mande 
Par le més, et qu'il se courouce : 
« Par saint Gile ! fait il, por touce 
N'irai je mais devant demain. » 
En tant comme on porroit sa main 
Li rest del vallet souvenu 
Ki le jor ot o lui venu 
De deduire et de riverer. 
Fait il : « Or i revuel aler 
Por conter une grant merveille. 
Est il couciés ? » Fait il : « Ains veille, 
Ne encor n'a son fruit mangié. » 
Fait li maistres : « Dont irai gié, 
Si avrai viaus u pume u poire. » 
- « Ç'arés mon, fait cil, et a boire ; 
Venés ent, n'i a tant de tel. » 
Andui se partent de l'ostel, 
S'en sont en la sale venu. 
Li cuens, cui cele tient tout nu 
Ki estoit faite por moustrer, 
Quant il vit en la sale entrer 
Le vallet et le maistre o lui, 
Fait il : « Maistre, qu'avés vos hui 
Gaaignié ? Nel me celés mie. » 
- « Moult avons eü povre aïe 
A cel souper de vos faucons. » 
- « C'est alé : mais or reparlons 
Quel part vos fustes et comment 
La cose avint si faitement 
Que vos n'avés riens aporté. » 
- « Sire, fait il, j'ai bien esté 
Entor vos .vii. ans et demi, 
N'onques mais, par l'ame de mi, 
Ce ne vi que j'ai hui veü, 
Que j'ai bien en riviere eü 
.X. faucons, estre les terciaus, 
N'onques ne poi faire de ciaus 
Voler aines. » - « Que dut ce donques ? » 
- « Par foi, que jou ne trouvai onques 
Oisel en .vii. liues de terre ; 
Ains m'en reving al markais querre 
.II. hairons c'on m'ot enseigniés. » 
Li cuens s'en est .iii. fois seigniés 
Et puis se dist : « Grant merveille oi. » 
Fait cil : « Por le duel que j'en oi 
Ne voloie revenir ça. 
Or sachiés bien bone piece a 
Que je n'oi mais .j. si lonc jor ; 
Mais je cuit que nostre ancissor 
Ne tot cil qui onques nasquirent 
Ausi grant merveille ne virent 
Com j'en ai hui une veüe, 
Et s'en ai grant pitié eüe ; 
Si arés vos, quant vos l'orrés, 
K'il n'a home jusc'a Lorrés, 
K'il n'en eüst pitié eü 
S'il veïst ce que j'ai veü. » 
- « Ke fu ce donc ? » - « Jel vos dirai 
Si que de riens n'i mentirai. 
Hui matin quant en alions 
En riviere a tot nos faucons 
Et je ving enmi cele voie, 
Or saciés bien que je n'avoie 
Pas tant gent que mestiers me fust. 
Vos avés uns vallés de fust 
Ki falent la gent au besoing, 
K'il m'estovoit sor cascun poing 
Porter .j. faucon par souffraite, 
Quant Diex m'amena par souhaite 
.I. vallet qui l'un m'en porta ; 
Et je vi bien, quant il monta, 
K'il n'estoit pas tos a aprendre, 
Ne puis que j'onques soi entendre 
Ne vi vallet tant me pleüst. 
Si sai de fi que s'il eüst 
Autant d'avoir comme de sens, 
Je ne quit qu'il ait jusqu'a Sens 
Serjant ne vallet quil vausist. 
Et li palefrois sor qu'il sist 
Estoit uns ferrans pumelés. 
Il estoit si par le pis lés 
Et gens par desous la çainture ; 
Ne de biauté ne de faiture 
N'est il el monde ses parex. 
Il avoit gros et vairs les ex, 
Le chief ot .j. poi crespe et bloi ; 
Et si vos di, quant je li oi 
Le faucon sor le poing assis, 
Que nos bien .v. liues u sis 
Cerkames la riviere ensamble. » 
- « Encor, fait li cuens, ce me samble 
N'oi je ci nule grant merveille. » 
La bele a la face vermeille 
Qui tenoit la teste le conte 
Entendoit volentiers au conte 
De celui que cil loe tant. 
Moult l'aloit en boin point metant 
Par paroles et par grant pris. 
Il lor dit comment cil ot pris 
L'escoufle qu'il ot ars en cendre. 
« Encor est ce tote la mendre 
Des merveilles que orrés ja : 
Il li traist le cuer, si manga 
Tot sanglant, ançois qu'il l'arsist. » 
Li cuens qui se gisoit s'asist 
Quant il li dist qu'il ot mangié 
Le cuer de l'escoufle : « Or cuit gié 
Que ce li fist folie faire, 
Ne qu'il n'est pas de tel afaire 
Com vos avés ci aconté. 
Ou ot il si tost apresté 
Le laigne et le fu dont il l'arst ? » 
- « Il aporta plaine une hart 
Kanqu'il onques liier i pot 
D'une viés soif, et plain .j. pot 
De drapiax et de carbons vis 
C'une vielle, ce m'est avis, 
Li ot tout baillié et douné. 
Il ot moult tost tot aüné, 
Tot ce dont il avoit mestier. 
Saciés, il ne l'arst pas entier, 
Ains le desmembra piece a piece. 
Ne vos avroie dit a piece 
K'il fist puis, que ce que je dout 
K'il ne vos anuit. » - « Dites tout, 
Fait la contesse, por Dieu ! mestre. 
Si sarons viax que ce puet estre, 
Se ce fu folie u courous. » 
- « Dame, fait il, quant il ot tous 
Les os ars et le poudre a cendre, 
La poudre et quanqu'il en pot prendre 
Jeta contreval le vent puer. » 
- « Moult le haoit ore en son cuer, » 
Fait Aelis qui n'en set mot 
Que ce soit cil qui tant l'amot : 
« Onques nel fist sans ocoison. » 
- « Damoisele, ce ne fist mon, 
Fait li maistres, vos dites voir ; 
C'onques ne veïstes avoir 
A .j. seul home tant d'anui 
Com il meïsmes s'est fait hui. 
Il s'est capingniés et laidis ; 
Il s'est plus de .c. fois maudis 
Et l'oure et le jor qu'il fu nés. 
Il s'est tans cous del poing dounés 
Qu'il en a tot enflé le vis. 
Moult het, ce dist, ce qu'il est vis, 
Et il en faisoit bien samblant 
K'en grant duel et en mautalant 
K'il avoit et en la grant rage 
Dist il moult haoit le lignage 
De cest escoufle. Si ai droit : 
Tot le mal que j'ai orendroit 
Ai je par lui et la dolor 
K'il me ramentoit la doçor 
De m'amie que j'ai perdue, 
Que cist u autres m'a tolue. 
Erraument qu'il ot dit ce mot 
Por ce que cascuns de nos ot 
Çou qu'il ot dit bien entendu, 
Me sambla qu'il en ot eü 
Honte, et qu'il en fu dolens. 
Ausi que ce ne fust noiens, 
Il monte et si prent son faucon : 
“ Maistre, dist il, or en alon, 
Qu'il est tans d'aler a l'ostel. ” 
Fait li cuens : “ Ains mais n'oï tel. 
U est il ? Qu'est il devenus ? ” 
- “ Il est en cel bourc descendus 
Chiés .j. borgois qui est ses mestre. 
Il n'est pas vallés qui doive estre 
A home s'il n'est cuens ou rois. ” 
- “ Or eüssiés fait que cortois 
Se ça l'eüssiés amené. ” 
- “ Li vallet s'en sont moult pené, 
Mais il n'i volt onques venir. 
Onques mais nel vi avenir 
Ne jamais ne cuit qu'il aviengne. ” 
- “ Sire, car il mandés qu'il viegne 
A vos parler, si le verrés, 
Fait la contesse, et si orrés 
La merveille qu'il vos dira. ” 
- “ Dame, volentiers. Qui ira ? ” 
- “ Jou irai, par foi, dist li mestre, 
Par covent qu'il ne puist mais estre 
S'a vos non, dés or en avant. ” 
Fait li cuens : “ Je le vos creant 
K'il n'avra maistre, se moi non. 
Savés comment il a a non ? ” 
- “ Guilliaumes. ” - “ Et dont est il nés ? ” 
- “ Ne sai. ” - “ Alés, si l'amenés, 
Si li dites que jel retieng. ” 
Dist li maistres : “ Je vos di bien 
Que je l'irai querre orendroit. ” 
Il ist de la cambre : lués droit 
S'en vait por Guilliaume en maison. 
Quant la bele ot oï le non 
De Guilliaume qui tant l'amoit, 
Et de celui qu'il regretoit 
La douçor et l'amor s'amie, 
Ne fait pas samblant qu'ele ait mie 
Encor oublïé son ami. 
De la ou ele siet enmi 
Entre la contesse et le conte 
Se lieve, onques n'i fist aconte 
De son duel ne de sa pensee. 
Ele a la couche trespassee 
C'onques li cuens ne s'en prist garde ; 
En une cambrë u l'en garde 
La robe le conte et l'afaire 
S'en vait toute seule por faire 
Son duel por ce qu'on ne la voie. 
La pitiés del vallet l'avoie 
A la joie et a la hautesce 
Qu'ele ot ja, ains que la destrece 
Li venist et ses grans damages ; 
Et por ce li est li visages 
Moilliés de suor et de lermes. 
E ! Diex, or aproce li termes 
K'il avra fin en son anui. 
« Lasse ! fait ele, et ier et hui 
Me dieut li cuers, ne sai de coi. » 
Ne ploroit pas si en recoi 
C'on ne l'oïst bien de la fors. 
La contesse i vait oiant lors, 
Ki ne set pas que ce soit deus. 
Quant eles sont laiens andeus 
Et ele vit celi plorant, 
Qu'il n'estoit riens qu'ele amoit tant 
Fors le conte et li seulement, 
Fait ele : « Ma bele, comment ? 
A vos nus fait ne dit ne lait ? » 
- « Nenil voir, mais je me deshait. » 
- « Por coi ? » - « Dame, por mes amis 
Que j'ai si tos arriere mis 
Que jou n'en sai ne vent ne voie. » 
Or oiés com el l'en desvoie 
Celant l'ami sos les amis : 
Por tant seulement qu'ele a mis 
Une letrë aprés le mi 
Li fait ele le non d'ami 
Et l'amor por pluisors entendre. 
N'onques a ce ne le pot prendre 
Sa bone dame la contesse, 
Que pour biau don ne por promesse 
Vausist laissier le duel qu'ele a ; 
N'encor n'est cil venus de la 
Qui le damoisiel ala querre. 
Diex ! quel bataille ! Diex ! quel guerre 
Ele a en son cuer la dedens ! 
Moult plus regrete entre ses dens 
Son ami qu'el ne fait sa mere. 
Sa dame qui devant li ere 
Ne set qu'ele puist devenir. 
Por son doel i fait venir 
Le conte qui la reconforte, 
Et qui moult li prie et enorte 
Que li die pour qu'ele plore. 
« Sire, fait ele, qu'en cest'ore 
Me ment mes cuers devant ma gent. » 
Et c'est pour son ami le gent, 
Se Diex plaist, qu'ele verra ja. 
Hé ! Diex, de quel ore manja 
Le cuer qui ert de sanc vermols ! 
Li cuens li essue ses iols, 
Se li prie qu'ele s'esbate, 
Que ja tant com li cuers li bate 
Ne li laira avoir souffraite. 
Ceste parole la rehaite, 
S'en fist .j. poi plus lie ciere. 
« Venés ent, douce amie ciere, 
Fait li cuens, deduire la fors. » 
Par sa blance main la ra lors 
Deduisant remenee au fu. 
Li damoisiaus qui mandés fu 
Est venus a cort o le mestre. 
Parmi la sale et parmi l'estre 
S'en vont vers la cambre tot droit. 
Li vallés a mis jus lués droit 
Son mantel qu'il perchut le conte. 
Ne cuidiés pas qu'il eüst honte 
De l'estrange gent qu'il trova. 
Tous deffublés est alés ja 
U il vit le conte seoir. 
« Sire, bone nuit et bon soir, 
Fait il, vous doinst Diex et ma dame. » 
Cele qui dut estre sa feme 
Ne set mot qu'il soit ses amis. 
Il s'est devant le conte mis 
A genoillons tant qu'il responde. 
Il ot la teste crespe et blonde, 
S'ot .j. poi levés les cheveus. 
« Bone aventure vous doinst Dex, 
Fait li cuens, biaus amis, biaus frere. » 
Puis li demande dont il ere, 
Et se ses pere ert gentils hom. 
« Sire, en ma terre le dist hom 
K'il fu chevaliers. » - « Bien puet estre, 
Fait li cuens, qu'al vis et a l'estre 
L'en portés vous moult bon tesmoing. » 
Jou ne sai pas por coi j'aloing 
La cose qui a ce s'est prise, 
Que li cuens l'aime tant et prise 
Qu'il le retient lués esraument 
Et se li prie doucement 
K'il li die la verité 
Dont cist mautalent ot esté 
Pour qu'il avoit le cuer mangié 
De l'escoufle. Lors prant congié 
Par mautalent, puis s'est levés. 
Si dist : « De poi est hom loés 
Quant il ne fait grignor deserte 
Ke j'ai fait ; espoir, a grant perte 
Me tornera se jou m'en part. » 
Moult dolans en va cele part 
U ses mantiaus ert, si l'a pris. 
Il sot moult bien qu'il ot mespris 
De çou qu'il est si folement 
Levés, mais en tout mautalent 
Voit on moult poi estre home sage. 
Toustans li tenoit el visage 
Ses iols aers bele Aelis. 
Or estoit ce tous ses delis 
Pour ce qu'el n'ot ainc puis veü 
Home qu'ele ot cestui perdu, 
Que li seïst  au cuer si bien. 
Hé ! Diex, conoist l'ore de rien ? 
Nenil, dont est il grans pitiés. 
Li cuens se rest tant acointiés 
Au vallet qu'il se traist vers lui ; 
Se li dist si set son anui, 
Ne pour qu'il ait destruit et ars 
L'escoufle, que pour .xxx. mars 
Ne laira qu'il ne l'en consaut. 
Ce dist, et Guilliaumes qui solt 
S'amie querre a tel souffraite, 
Et pense s'il li avoit faite 
Itel aïe com il dist 
Qu'il n'i aroit ja plus respit, 
Ançois iroit quere s'amie, 
Si se pense qu'il n'aroit mie, 
K'il ne fust u mors u lassés, 
Cel argent despendu d'assés 
En querant celi qui l'esgarde. 
Merveille est qu'il ne s'en prant garde 
Qu'el n'avoit les iols s'a lui non. 
« Haï, fait il, biaus gentils hom, 
Est ce voirs de ceste promesse 
Que vous faites ? » Fait la contesse : 
« Dites li bien et creantés 
Qu'ançois qu'il ait .ii. mois estés 
Chaiens por faire vo service, 
Li arés vous a sa devise 
Des mars faite sa volenté. » 
Mais jou cuit s'il avoit conté 
Tout l'afaire et tout l'errement, 
Qu'il en feroit tel paiement 
K'il devroit bien prandre a creant. 
Encor ne sait qu'il vait querant 
Li cuens qui a ce que cil quiert, 
Mais la mervelle que cil quiert 
Ne set encore nus de ceus 
Qui estoient moult angoisseus 
D'oïr ce que cil lour dira. 
Or saciés que moult endura 
La proiere qu'il li ont faite ; 
Moult se resbaudist et enhaite 
De l'avoir c'on li a promis ; 
Autrement ne fust il ja mis 
A ce qu'il le deïst  nullui. 
Hé ! Diex, com il ajorna hui 
Cis jors de bone eürose eure ! 
Or n'atent mais li cuens fors l'eure 
Qu'il... que ne fait s'amie. 
« Sire, fait cil, ne quidiés mie 
Que ce soit borde ne losenge 
Que jou dirai ; que maus m'aveigne 
Se j'en menc de riens que j'en die ! 
Li cuens Richars de Normendie, 
Cil qui tans biens fist outre mer, 
Que Turc troverent si amer 
Pour la prouece dont il ere, 
Sire, fait il, ce fu mes pere. 
J'ere la riens que plus amot. » 
Il li dist tout comment il ot 
Esté en la terre lonc tans, 
Et comment il fist en .iii. ans 
As Sarrasins doner la triue 
Par son grant sens et par s'aiue ; 
Puis lour dist comment il s'en vint 
Et comment l'aventure avint 
K'il remest a l'empereour ; 
Comment il le fist de s'onour, 
Aprés lui, maistre et connestable. 
« Ceste cose fu veritable. 
Ce sachiés vous de verité 
Que moult l'ont cremu et douté 
Li Genevois et li Pisen. 
Il destruit tous en mains d'un aen 
Cels a cui se sire avoit guerre. 
Lors fors castiaus lor mist a terre 
Et arst par force et depecha. 
Bien sachiés, ce ne fu piecha, 
K'encor n'avoit il pris ma mere. 
Puis li dona li emperere 
A feme la dame de Jenvres : 
Ce fu ma mere et je fui jenvres  
A la court portés par chierté. 
Saciés, j'ai puis maint jour esté 
Liés et dolans que ce ne fu. » 
Tuit cil qui sont entour le fu 
L'escoutoient a grant mervelle. 
« Or est cil honis qui ne velle, 
Fait cascuns, et qui n'ot cest conte. » 
Cele qui sist delés le conte, 
Qui estoit sa feme et s'amie, 
El nel connoist encore mie ; 
Ce ne fait mon, mais c'iert par tans. 
« Sire, fait il, jou fui .v. ans 
En la cambre l'empereïs 
O ma damoisiele norris. 
Si nos volst on ansdeus ansamble 
Asambler, si com lois assamble 
Les laies gens par mariaje. 
Je n'ere pas encor d'eage 
Que jou la peüsse espouser. 
Li rois me fist asseürer 
A ses barons tot son empere. 
Si vous di bien, voiant mon pere, 
Le jura cascuns et plevi. 
Ore  saciés que jou mar vi 
Ces fois et cele seürté : 
Puis fui je .j. an que qu'ot esté 
Tous sire a court emprés le roi ; 
La mors, qui ne prent nul conroi, 
Qu'ele voelle esparnier nullui, 
Prist mon bon pere, dont j'ai hui 
Encor eü moult grans souffraites. 
Ains que les noces fuissent faites, 
Fu mes peres mors et fenis. 
Li rois tourna la cose envis 
Pour le felon conseil qu'il ot. » 
Bele Aelys ne disoit mot, 
Ains s'est moult au conte entendue. 
« Sire, puis me fu deffendue, 
Fait il, la cambre et li manoirs, 
Dont mes cuers est tristres et noirs : 
Si sera il mais a tous jours. 
Cele qui m'ama par amours, 
Ne sai s'ele est u vive u morte. 
Par autre liu que par la porte 
Vint puis a moi al parlement. 
Lors devisames nous comment 
Nous nous en iriemes ensamble. » 
Puis li a conté, ce me samble, 
Ensi com il li ot promis 
Que tous Roëm li seroit mis 
En son douaire et la contés. 
« Nostre oire fu tous aprestés 
Que nous avïens apensé. 
Cascuns a moult tost devisé, 
Mais on met moult la cose a faire. » 
Il lour devise tot l'afaire 
Tout ensi com il l'en mena. 
Or m'esmervuel jou qu'el ne l'a 
Reconeü  et rentercié. 
Ces paroles li ont percié 
Le cuer et cangié sa pensee. 
Se ses sens ne l'eüst tensee, 
El li fust lués salie au col ; 
Puis se pense : « Se jou l'acol 
Et ce n'est il, jou arai honte. 
Qui que soit a conté cest conte 
A cestui, que ce n'est il mie. » 
- « Si est, desloiaus anemie, 
Fait Amors, « c'est il voirement. » 
Fait ses sens : « Amors, et comment 
Savés vous que c'est ses amis ? » 
Ce que cele en doute ra mis 
En son cuer .j. grant descorde. 
Ne traient pas a unne corde 
Sens et Amours uniement. 
« Sire, fait cil, si faitement 
Com jou l'en menoie a grant joie 
Et nous fumes a la montjoie 
D'une cité en Loheraine, 
Maleürtés qui vit et raine 
Nous fist a .j. fontenele 
Descendre en .j. pré sour Mosele 
Pour reposer et pour mangier. 
L'uns ne faisoit l'autre dangier 
A l'autre de rien qu'il vausist. 
Que ke ma damoisele sist 
Lés moi sour l'erbe et sour la flor, 
Iluec me fist don de s'amour 
Par .j. anel d'or planteïs. 
Jou ne retin pas a envis 
Le don qu'ele m'ot fait si bel. 
Encore ot il avoec l'aniel 
Une aumosniere de samit. 
J'ai puis maint jor celui maudit 
Qui la colour i mist vermelle, 
De coi orés la grant mervelle 
Et mon anui et mon deshait. 
Quant la damoisele m'ot fait 
Le don qui si ert bons et biaus, 
J'amai moult plus que les joiaus 
L'amor : ce fu drois et raisons. 
Que que nous nous deduisions  
Com amant en mainte maniere, 
Et jou roi mis en l'aumosniere  
L'anel dont li ors ert vermaus, 
Tout en jouant laste et soumaus 
Fist endormir ma damoisele. » 
Or m'esmerveil jou moult que cele 
Ne li courut sus esraument. 
Ses sens l' en tout le hardement 
Et hontes, qu'ele crient et doute ; 
Mais Amours l'oposoit et boute, 
Et dist : « C'est il, car li ceur seure ! » 
- « Non ferai, se Diex me seceure, 
Dusqu'il ait tout dit et conté, » 
Fait Raisons. Moult l'ont escouté 
Volentiers cil qui laiens sont, 
Qu'il n'i a nul qui .j. mot sont, 
Ains l'esgardent com .j. blanc leu. 
« Sire, fait il, en ice leu 
U jou la gardai endormie, 
Pour ce que jou n'avoie mie 
Pavillon qui li fesist ombre, 
Peciés qui mainte gens encombre 
Me fist devant li acoster. 
J'entendoie moult a oster 
Le soleil de sour son biau vis. 
En tout le mont, ce m'est avis, 
N'avoit ausi bele cel jour. 
On se peüst en sa colour 
Com en .j. mireoir  mirer. 
Comment puis jou, sans moi irer, 
Conter ceste mesaventure ? 
Jou ne mis mie a ma çainture 
L'aumosniere u li aniaus ert. 
En non Dieu, fait il, or me pert 
Ce que jou ne la soi garder. 
Quant j'entendoie a esgarder 
La rien el mont qui plus m'amot, » 
En plorant dit : « ainc n'en soi mot, 
Quant .j. escoufle s'ajeta 
De la amont, si emporta 
L'aumosniere qui estoit rouge. » 
Fait li cuens a cest mot : « Or dou ge 
Qu'il n'i ait ja desconfiture. » 
- « Sire, ma grans malaventure 
Me fist monter et corre aprés. 
Jou le kaçai, jou cuit, bien prés 
D'une grant liue vers .j. tertre. 
Jou nel laissoie en nul liu estre, 
Ne sour noier, ne sour grant saus. 
Tant li fis d'anuis et d'asaus 
Et cachai ariere et avant, 
Sire, qu'il s'ala percevant 
Que n'est pas chars quanque roujoie. 
Prés s'aloit que jou n'esrajoie, 
Quant il la laissa par anui. 
Quant jou reving la dont jou mui 
Et j'oi mes joiaus raportés, 
Jou ne sai quel maleürtés 
En ot ja menee m'amie. » 
- « Comment ? si n'en trovastes mie ? » 
- « Certes non, ne la vi ainc puis. 
Or si me dites que j'en puis 
Se jou haç l'escoufle de mort ! » 
Fait Amors : « Or avés vous tort, 
Aelys, que nel connoissiés. 
Vés com li cuens s'est angoissiés 
Pour savoir l'ocoison de s'ire. » 
- « Pour ce, fait il, biaus gentils sire, 
Ai jou cestui destruit par fu. » 
- « A ore piece que ce fu ? » 
- « Sire, fait il, .vii. ans a ja. » 
Or set li cuens pour qu'il manja 
Le cuer ; si dit qu'il ot raison. 
« Diex ! » font tuit cil de la maison, 
« Com vous est ore mescheü ! » 
Les puceles en ont eü 
Tel pitié que cascunne en plore. 
Mais els ne garderont ja l'ore 
Que cil plour a ris tourneront, 
Que jou cuit bien qu'eles verront 
Par tans en la cambre tel rage, 
Qu'ainc puis qu'Elene vint par nage 
De Grece en la terre Paris, 
N'ot tant de joie ne tant ris 
En .j. ostel par tant de gens 
Com il ot puis la nuit laiens : 
On n'i parloit se de lui non. 
« Comment ot vostre amie a non, 
Fait la contesse, biaus amis ? » 
Moult a le non a nommer mis 
Ki moult estoit biaus et eslis. 
Fait il : « Ele ot non Aelis 
La pucele qui tant m'ama. » 
Quant ele ot que cil la nomma 
Qui plus l'aime que riens qui vive, 
Moult li croist li cuers et avive 
Ce qu'il la nomme par son non. 
Or n'en est mais en soupechon, 
Ains set bien que c'est il sans doute. 
Voiant le conte et sa gent toute 
Li court jeter ses bras au col. 
« Di va ! biau frere, cui j'acol, 
Estes vous donc li miens amis ? » 
- « Mais vous, fait il, qui m'avés mis 
Vo bras au col si doucement, 
Qui estes vous ? » - « Amis, comment ! 
Si ne me reconnissiés mie ? 
Jou sui Aelis vostre amie 
Qui vous donai l'anel ma mere 
Dont li anuis et la misere 
Nous vint premiers par vo folie. » 
La pucele l'estraint et lie 
De ses biaus bras et il des siens. 
Il sambloit estre fors del sens, 
Tant ot de joie et de lïece. 
Fait la contesse al conte : « Or es ce 
Grans honours que Diex nous a faite. » 
Cascuns de laiens s'en rehaite. 
Pour la joie de cele trueve. 
La pucele li prie et rueve 
K'il li die qu'il avoit fait 
De l'anel dont li grant dehait 
Et li anui i sont venu. 
« Dame, fait il, j'ai puis eü 
Mainte soffraite de tout bien 
Que je vous perdi, mais pour rien 
Ne m'en  vols onques descanter. » 
Ele nel volt laissier ester ; 
Dist que li moustre l'aumosniere, 
Et il l'ot faite a l'aloiere 
En son braiel moult bien encoudre. 
Moult par font grant joie al  descoudre 
Les puceles, li cuens, sa feme. 
Fait la contesse : « Gentils dame, 
Tant vous estes vers moi celee ! » 
Toute la grans cambre celee 
Empli des serjans qui acorent. 
Tuit servent Guilliaume et onourent 
Et la pucele qui le baise. 
« Diex ! fait li cuens, com or sui aise 
De l'onour que m'avés donnee ! » 
Cil la baise a unne alenee 
Plus de .c. fois, et ele lui. 
Buer fust li escoufles pris hui 
Qui si les fait ambedeus liés ! 
Moult fu esgardés et prisiés 
Li bons aniaus l'empereïs. 
Faisoit li cuens : « Bele Aelis, 
Moult est prous qui tant l'a gardé. » 
Moult volentiers a esgardé 
Celui qui n'est pas a malaise : 
Tot a oublïé la mesaise 
Li damoisiax por le deduit. 
Fait li cuens : « Or ne vos anuit, 
Guilliaumes, biax amis, biax frere, 
Que li cuens Richars vostre pere 
Fu fix ma cousine germaine. 
Je vos metrai en vo demaine 
Tot Rueem et Moustierviler. » 
Il fait lués as ostex aler 
Por esveillier ses compaignons. 
La contesse mande as maisons 
Les dames et les damoiseles. 
Quant eles oent les noveles 
De la fille l'empereor, 
Totes i corent por s'ounor, 
L'une en pliçon, l'autre en chemise. 
Tel joie s'est en eles mise 
Que a paine les laist caucier. 
Li cuens, por la feste essaucier, 
Fist en la sale grant feu faire : 
Des cierges et du luminaire 
Sambloit que la maisons arsist ; 
Ains nus n'i reposa ne sist, 
Ançois dancent et font karoles. 
« Diex ! fait cil, par beles paroles, 
Comment est ce que j'ai trouvé 
Celi u toute a esprouvé 
Nature quanqu'ele a de sens ? 
Quant plus l'esgart et plus i pens, 
Tant me vient plus a grant merveille. » 
Cil solas et cele grant veille 
Dura jusc'au jor et la joie. 
N'i a .j. seul qui ne s'esjoie 
En la grant sale et el bel estre. 
Li borjois qui estoit ses mestre 
Est li plus liés hom qui naquist. 
Saciés bien que puis en aquist 
Maint biau cheval et maint harnés. 
Il li achoint lués demanés 
Et sa feme et cil du visnés. 
« Comment ! fait cascuns, vos valés 
Ja dist on qu'il est fix a conte. » 
- « C'est voirs. » - « Dont n'avïés  pas honte 
En lui qui si vos a servi. » 
Fait Guilliaumes : « Dame, je vi 
Vostre oste a Toul qui vous salue. » 
Ysabiaus li est lués salue 
Al col pour pitié de sa mere. 
« Sire, car me dites s'ele ere 
Pour Dieu encor saine et haitie. » 
Lors s'est Ysabiaus acointie 
Par paroles au damoisiel. 
Fait li cuens : « Or chas, or oisiel, 
Or n'est il riens qui moi souffraigne, 
Ne jamais ne cuit qu'il aviegne 
Ce qu'est hui ce jour avenu. » 
Li chevalier qui sont venu 
Font moult grant joie et les puceles, 
Et li borjois et cil et celes 
Qui ainc mais nes orent connus 
Les ont si volentiers veüs 
Qu'il ne pueent estre saoul. 
Guilliaumes fu jadis a Toul 
Plus a malaisse qu'il n'est ore. 
Cele a la bele tresce sore 
Qui estoit en biau pliçon ver, 
Onques en cele nuit d'iver 
N'ot plus vestu fors sa chemise ; 
Pour ce n'est tainte ne remise 
Ne sa coulours ne sa biautés. 
Se ce fust en .j. jour d'estés 
S'est ele asés clere et vermelle. 
Cascuns de laiens s'esmervelle 
De ce qu'amours ot fait por eus. 
Onques par bouce ne par eus 
Ce ne fu escrit n'esgardé. 
Lor regart ont entrelardé 
Parmi les fenestres des eus 
L'un cuer de l'autre : onques Yseus 
Ne Tristrans n'orent mais tel vie. 
Or n'en a mais Fortune envie, 
Ains li plaist moult cele assamblee ; 
Moult lor ara lonc tans emblee 
La joie dont il ont or tant. 
La contesse est toute en estant 
Devant eus et toutes les autres : 
Quant ont assés d'unnes et d'autres 
Parlé et fait pluisors delis, 
Si restut il faire les lis, 
Car sans dormir ne repuet hon. 
Fait li bourjois : « Or reparlon, » 
A cui Guilliaumes fu a mestre. 
« Guilliaumes, fait il, bien puet estre 
Hui mais tans d'aler a l'ostel. » 
- « Ahi ! maistre, ja l'ai jou tel, 
Se li cuens herbergier me daigne ! » 
Li cuens dist en riant que pregne 
Asés pleges pour son service. 
« Sire, fait il, a la devise 
De no covent ot asés gent ; 
Pour quant, se cele a cel cors gent 
M'en prie .j. poi que jou li lais 
Pour ses piés a froter huimais, 
J'en arai tost bon conroi pris. » 
Assés en ont et joie et ris 
Del loier et del covenant : 
Jamais, je cuit, n'en penra nant 
Li bourjois qui riant s'en va ; 
Et la damoisele li a 
Prié qu'il li laist cele nuit. 
Tout joant falent li deduit 
Quant les gens s'en vont as osteus. 
Li lis bele Aelis fu teus 
Comme a fille d'empereour. 
Li cuens meïsme, pour s'onour, 
Et la contesse fu au faire, 
Pour ce c'or seurent miex l'afaire 
Et son covine q'ains n'ont fait. 
On ne fist pas celui plus lait 
A oés Guilliaume son ami : 
N'ot pas .xxx. piés et demi 
Entre les .ii. lis, s'ele puet. 
Bien soela ses eus et peut 
Guilliaumes d'esgarder s'amie. 
La nuis n'ert pas encor demie : 
Ce n'iert mon, qu'ele estoit passee. 
La contesse ert toute lassee 
Et les puceles de ragier. 
Par tel covent s'ala couchier 
Li gentix quens et la contesse 
C'on sona tout soef la messe 
Ançois qu'ele fust desdormie. 
De Guilliaume ne de s'amie 
Ne sai or comment il lor fu, 
Car cil qui siet tranlant au fu 
Se caufe volentiers de prés, 
Et li lit sont prés a prés 
Qu'il n'i a, je cuit, c'unne plance. 
Seulement a .j. tour de hance 
Se puet ele glacier lés lui. 
Or les lairons atant mais hui. 
Quant il furent levés vers tierce, 
Fait li quens : « Biaus cosins, or ier ce 
La premiere  ovre de l'afaire : 
Je vous vaurai chevalier faire 
Moult proçainement et si bien 
Que ja ne riquece ne bien 
C'on doive querre a chevalier 
N'en lairai dusqu'a Montpellier, 
Que je ne face par tout querre. » 
Les vallés mande par sa terre, 
Tous cels qui de lui sont tenant. 
Qui or veut armes maintenant 
Viegne a la court et se li die : 
Pour le conte de Normendie 
Faire honour seront adoubé. 
Je ne sai pas pour coi je bé 
A pourloignier ceste matere : 
En cele quinzaine u il ere 
Fu Guilliaumes fais chevaliers ; 
Li quens l'i fist moult volentiers 
Et bien .xxx. autres  pour s'amour. 
La joie, la feste et l'ounor 
Ne sai je pour coi j'acontasse : 
Puis que Troie la grans fu arse 
N'ot il a .j. chevalier faire 
Tant de dames de haut afaire 
Ne tante pucele de pris. 
Une rikece que je pris 
I fist bele Aelis trop bele : 
Ainc n'i ot dame ne pucele, 
Je cuit, cui ele ne donast 
Joel ains qu'ele s'en tornast, 
Çainture u anel u afice. 
Encor fist ses amis plus riche 
Cose, qui moult fu miex prisie : 
Qu'il retint ciaus de sa maisnie 
Entour lui a vair et a gris, 
Qui le jour ont lor ados pris 
Pour s'onour et pour sa hautece. 
Font li chevalier : « Ore es che 
Bons commencemens de jovene home. 
Encore iert il sire de Rome, 
Se Dieu plaist, et sa feme vit. » 
Cascunne et cascuns qui le vit 
Li destinent bone aventure. 
Quant ce fu fait tout a droiture, 
Li quens s'atourne pour errer, 
Qui moult desire a honerer 
Son cousin et a faire conte. 
.II. .c. chevaliers ont par conte 
Moult tost et bien aharnesquiés. 
Fait li quens : « Cousin, ce saciés, 
C'or en irons en Normendie. 
S'il i a nul qui contredie 
Que ne face vo volenté 
Comme seignour, en cest esté, 
Lor menrai mon arriere ban. 
Si vous di bien en mains d'un an 
Seront il tout ars et destruit. » 
Tout sont atourné et estruit 
Pour movoir et la damoisiele 
Lorains et sambue novele 
Ot tele com il li convint. 
Et Ysabiaus qui o li vint 
Et qui avoec li s'en rira, 
Saciés de fi que li quens l'a 
Moult ricement aparellie. 
Moult par s'en estoit traveillie 
La contesse, la bone dame 
De li atorner ; onques feme 
Ce ne fist mais d'estraigne gent. 
De robes, de joiaus d'argent 
Dona tant la bele Aelis, 
Se sa mere l'empereïs 
L'en donast  tant si fusse assés. 
Tant l'aime qu'il ne li est sés 
Nule riens que li puisse faire. 
Se li dist comme debonaire : 
« Dame, or soiés tous jors m'amie, 
Fait la pucele, or n'est ce mie 
Raisons asés, dame, que j'oi ; 
Toute l'onor que j'onques oi 
Oi je par vous et par le conte. 
Et ceste priere a moi monte 
Que tout ce vous doi jou requerre. 
Se Diex la contee et la terre 
Nous rent, c'iert par Diu et par vous. 
Bien doit estre la terre a nous 
Vostre, ja mar en arons gré. » 
Entrementier sont au degré 
Li riche palefroi venu. 
Ains qu'ele mont el bai grenu, 
Ele prant congié as puceles. 
Les dames et les damoisieles 
Del castel vindrent  au movoir. 
A paines la peurent avoir 
Baisie, tant en i avoit. 
Li quens, qui a faire l'avoit, 
La monte et si plus haut prodome. 
Car seüst li sire de Rome 
Confaite  honor li quens li porte ! 
Mais il cuide qu'ele soit morte 
Quant il n'en a oï noveles. 
Grant duel demainent les puceles 
Por Ysabel qui ne remaint. 
La contesse, ou tous li biens maint, 
Est montee, si la convoie. 
Jamais ne cuit que nus hom voie 
Si tres bele rien a cheval : 
Son caperon ont trait aval 
Ourlé de seble, plain d'ermine. 
La cape n'estoit pas sanguine, 
Ains ert d'eskarlate vermelle. 
L'aige de ses biaus oex li meille 
Dusqu'al menton toute la face. 
Il est bien raisons qu'ele face 
Grant duel de ce qu'ele s'en va, 
Que sa gentix dame li a 
Tos jors moult grant honor portee. 
Ele s'est lés li acostee 
Et li bons quens de l'autre part. 
« Bien pert estre de haute part, » 
Font cil et celes qui l'esgardent. 
Il samble que li arçon ardent 
De la sele, si est vermelle, 
Non pas de sanc, mais d'or de fuelle, 
Et s'ert d'escarlate coverte. 
Sa cape ert la manche overte 
Par ou ele tient son bras fors. 
Pour l'escarlate estoit li ors 
Plus vermaus, por ce que'ele est rouge. 
Les fenestres, li huis, li bouge 
Des ovreoir  erent tout plain 
De cels qui issent fors au plain 
Pour veoir celi qui s'en va. 
Fait li uns a l'autre : « Di va ! 
Li quens enmaine la pucele 
A son cousin. Bien paroit cele 
Estre fille a empereour. » 
Moult par lour faisoit grant honour 
Li quens et la dame ambedeus. 
Des puceles fu grans li deus 
Qui au pié del degré remainent. 
« Diex ! font eles, pour coi enmainent 
Del mont toute la miex vaillant ? » 
Ele saluoit en alant 
Les gens, qu'ele ert courtoise et sage. 
N'ot pas embuscié le visage, 
Que qu'el passe parmi la vile, 
Qu'encore en ot mil a Saint-Gille 
Qui ainc mais ne l'orent veüe. 
Cil li tinrent en la veüe 
Lor iols qui ainc mais ne le virent : 
A la miex chevauchant l'eslirrent 
C'onques mais lour iol lour mostraissent. 
Or fust grant joie s'il entraissent 
Tout ensi en Mosterviler. 
On porroit ja grant piece aler 
Ains c'on trovast si bele route : 
Ne se puet pas arouter toute 
En mains d'unne liue lor gens. 
Li lorain, li ors, li argens 
Et les armes i font grant son. 
« Dame, fait li quens, car laisson 
Huimais retourner la contesse. » 
El ne li fait don ne promesse 
De joiaus, ne d'or ne d'avoir, 
Mais de ce qu'ele doit avoir 
Plus chier : de que estoit ce dont ? 
De son cuer. Tuit cil par selonc 
Plorent a cel departement. 
Fait la contesse : « Diex ! comment 
Le lairai jou de moi partir ? » 
Quant Apolloniés fist a Tir 
Le sanc, ce cuit, n'ot pas tel duel. 
S'estre peüst, jamais, lor veul, 
Ne se quesissent dessambler. 
Il covint l'une a l'autre embler 
Ains que fausist li ploureïs. 
Fait ele : « Haï ! bele Aelis, 
Com m'a vostre sens deceüe 
Ki vous ai entor moi eüe 
A pucele, et vous estes dame 
De toutes  celes du roiaume 
Et de lignage et de biauté. 
Comment que la cose ait esté 
Jou n'aim tant comme vos nule ame. » 
Fait mesire Guilliaumes : « Dame, 
Tant avés fait, vostre merci, 
Que nous serons et la et ci, 
Ce saciés bien, vostre a tous jors. » 
Si s'entrebaisent par amors 
Li un l'autre, puis si s'en vont. 
La contesse et cil qui les ont 
Convoiés s'en revont plorant : 
Or s'en vont ; a Dieu les commant. 
Or s'en vait li quens a grant gent ; 
S'enmaine la bele au cors gent 
Et son douç cousin qui pert estre 
De toute rien et sire et mestre 
De lui et de toutes  ses gens. 
Li demourers n'est biaus ne gens 
En aconter cascune liue. 
Tant oire li quens et s'amie 
K'il  sont es prés logiés soz Arches. 
Li quens envoie .ii. messages 
Parler au seignour de la vile. 
Se li mande que de Saint-Gille 
Est venus li quens qui amaine 
Celui qui veut en son demaine 
Avoir Normendie et la terre, 
Et que revient le droit requerre 
De Normendie et l'iretage. 
« Bien le dirons, font li message, 
Sire, se nous trouvons a cui. » 
Atant s'en sont alé andui 
La sus el castel, main a main. 
Soi tiers truevent le castelain 
De chevaliers jouant as dés ; 
Les salus qu'en li ot mandés 
Li ont dit, et puis lor message 
K'il veut calengier l'iretage 
Por celui qu'il tient a droit oir 
De Rueem, et qu'il doit avoir 
L'onor de tot Moustierviler. 
Quant li castelains ot parler 
Deu droit oir qui la conté claime, 
C'est la riens el mont qu'il plus aime 
Et qu'il plus desire a veoir, 
Fait il : « Or sai je bien de voir 
Que Diex aime ceste contree, 
Que de droit oir l'a regardee, 
Se ce puet estre verités. » 
Fait il as chevaliers : « Montés, 
S'alons ensamble dusque la. » 
Il fu assés qui amena 
Les chevax lués qu'il les rouverent. 
Li sire et li més qu'iluec erent 
Remontent, s'issent du castel. 
L'aigle d'or et tot le pumel 
Virent enson le tré au conte. 
Entr'eus ont fait poi de raconte, 
Quant il sont devant descendu. 
Quant il ont lor signor veü 
D'une part du conte, et de l'autre 
La pucele qui n'estoit autre 
Que la plus bele qui fust lors : 
« Cil qui vos mist l'amë u cors, 
Fait li castelains, gart le conte 
Et quanqu'apent et quanqu'amonte 
A sa bele chevalerie. » 
Nel respont pas par signorie 
Li quens, qui sot bien qu'il dut faire ; 
Ses salus li rent, et l'afaire 
Li dist por coi est venus cha. 
Fait il : « Vos savés bien pieça 
Que li bons quens Richars est mors. 
C'est damages, mais li confors 
Est moult tres biax et li restors : 
Cist chevaliers a cest biau cors 
Est ses fix, ce n'est mie doute. 
La terre a l'empereor toute 
Deüst prendre o ceste pucele. 
Or saciés de fi que c'est cele 
Qui en li a plus de bontés. 
On set bien de fi, c'est vertés, 
Qu'ele est fille l'empereor. 
Cil requiert la terre et l'ounor 
Si com ses peres l'ot jadis. » 
Li castelains n'avoit que dis 
Chevaliers amenés o lui. 
« Sire, fait il, n'oïsmes hui, 
Bien saciés, si boine novele. 
Bien soit il venus et la bele, 
Que, par cest cors et par ceste ame, 
Bien pert sires et ele dame 
D'une terre .xx. tans grignor. » 
- « Por ce vos requiert il s'ounor 
Plus en amor qu'en signorie, 
Que vos ceste chevalerie 
Li rendés, fait li quens, en pais, 
Et qu'il en soit saisis huimais, 
Seulement pour reconnissance ; 
Et demain soiés par fiance 
Comme hom et sire par homage. 
Vostre terre et vostre iretage, 
Ensi com vous l'avés tenue, 
Vous rendra lués qu'ele ert conue, 
Qui muet de lui et de son pere. » 
- « Sire, fait il, li emperere 
Nous corocha  moult quil retint. » 
Par unne vergete qu'il tint 
Le revest de sa seignorie, 
Voiant la grant chevalerie 
Que li bons quens i amena. 
Me sire Guilliaumes l'en a 
Ravestu par son vasselage. 
Cil l' en a .c. fois le visage 
Baisié de joie et de pitié. 
« Sire, fait il, quel amistié 
Vostre bon peres me moustra ! 
Par ceste ame quant ele istra 
De cest mien cors, se Diex l'avoie, 
Onques mais, sire, n'oi tel joie 
Comme j'ai de vostre venue. 
Par .D. fois soit bien venue 
Ma damoisiele hui en cest jour. 
Nous ne ferons ci plus sejour, 
Faites descendre trés et tentes. 
Sempres metront tuit lor ententes 
Cil del castel a faire rage. » 
Et castel s'en vont li message 
Tuit qui miex miex lor ostel prandre. 
La castelaine fist pourtendre 
De bors et de cortines beles 
Sa cambre ; c'est pour les noveles 
De la fille l'empereor. 
A grant feste et a grant honor 
S'en vont tuit el castel amont. 
Il n'i a bourjois qui ne mont, 
Ne clerc ne hom qui ait cheval. 
Il encontrent au pié del val 
Lor seignour et lor damoisele. 
« Diex ! com est biaus et com est bele 
Et nostre sire et nostre dame ! » 
Il ne remaint el castel d'ame 
Qui n'i ceure, qui courre i puist. 
Cuidiés vous c'aucuns ne s'abuist 
En esgardant bele Aelis ? 
Moult par fu grans li soneïs 
Par les eglises del castel. 
Tuit font grant joie de si bel 
Seignor com Diex lor a doné. 
Il l'ont jusqu'a l'ostel mené 
Et le conte et bel Aelis. 
Toute nuit furent jusqu'es lis 
Les caroles, li ju, les danses. 
L'endemain furent par fiances 
Et li sire et li castelains : 
Des chevaliers et des vilains 
Prisent de lui tos lor homages. 
D'iluec envoient les messages 
A Mostervilier, a Ruun. 
Onques ne l'oï, je cuit, un 
Ki ne fust liés de la novele 
De tel seignour et de si bele 
Dame com Diex lor a donés. 
Com de bone eure fu or nés 
Cius hom dont tante gent sont lié ! 
De Ruem li ont envoié 
Toutes les clés par seignorage. 
Ce saciés, bien font le message 
Li borjois c'on i envoia. 
Font cil : « L'arcevesques vous a 
Rendu vo fié comme bon sire. » 
Or sera moult fols s'il s'ire 
De l'honor que faite li a. 
Li quens ses cousins l'i mena 
Lués droit que ce fu avenu. 
Tuit cil sont encontre venu 
Qui porrent avoir u monter. 
L'arcevesques a l'encontrer 
L'a baisié et puis la pucele 
Et puis le conte : « C'ert m'ancele, 
Fait cil, par sa grant gentilece. » 
Font clerc et chevalier : « Or es ce 
La plus bele k'ainc Diex formast. 
Cuidiés vous dont que s'el n'amast 
Cest home, qu'il peüst avoir 
Si bele feme ? Nenil voir. » 
Encontre ra tant de biauté 
K'a l'encontre n'a nus esté 
A cui cil et cele ne place, 
N'en la vile n'a tant de place 
Ne de vuit u on peüst estre. 
Il a a cascune fenestre 
Plus de .c. manieres de gent. 
Li encensiers d'or et d'argent 
Pendent es rues de travers ; 
De cortines, de mantiaus vers 
Sont tuit li pignon portendu. 
A moult grant joie ont atendu 
Le chevalier qui lour sire ere. 
Moult doit amer l'ame son pere 
Qui deservi, quant il vivoit, 
La grant honor c'on li faisoit. 
Nus hom ne porroit raconter 
Ne cuers ne porroit pourpenser 
La grant feste, l'onour, la joie. 
Tant ont erré la droite voie 
K'en la cité sont entré tuit. 
Li estrument et li deduit 
Et les clokes i font grant noise, 
Que jamais en liu que je voise 
De nul si riche avenement 
N'orrés parler, se jou ne ment. 
On n'i oïst pas Dieu tounant. 
L'arcevesques aloit tenant 
De l'une part le frain la dame. 
Ele fist moult que gentix feme, 
Qu'ele vaut que cil la veïssent 
Qui dui et dui des osteus issent 
Lié et joiant pour sa venue. 
Ele ot la blonde teste nue, 
Fors d'un cercle d'or a rubis ; 
Si l'avoit fait .j. arabis 
Qui moult savoit de tel ovraigne. 
La clartés des rubis engraigne 
Sa color et envermeillist, 
Et li blans dont li vermaus ist 
Est plus blans que nule autre cose. 
Ceste est de totes flors la rose 
U nature a mis tant biauté. 
A cele grant sollempnité 
L'enmainent  a l'arceveschié. 
Se j'en ment, je arai pechié ; 
Mais bien valut .xxv. mars 
L'offrande, qui eüst tout ars 
Les deniers qui offert i furent. 
A moult grant joie le receurent 
Comme conte tuit li baron. 
Moult ont poi esté a maison 
Kant plus valurent de .m. mars 
Li present de tires, de dras 
Et de rices vaissiaus d'argent 
Que li aporterent  sa gent : 
Moult li font grant samblant d'amor. 
Cele grant feste, cele amour 
Li fist ses bons cosins li quens. 
Bien en doit estre a tos jors siens 
De cors et de cuer et d'avoir ; 
Et ce vous di jou bien pour voir 
Ke bons jors fu ciaus ajornés 
Par cui il fu si honerés. 
Ne le servent pas d'aumosnieres, 
Mais de trestoutes les plus cieres 
Riçoises c'om pooit trover. 
On ne li savoit tant doner 
D'une part com il donoit d'autre. 
Tuit dïent li .j. et li autre : 
C'est ses peres tous restorés. 
Ses cousins est tant demorés 
K'il a la damoisele prise 
Qui tant est bele et bien aprise. 
As noces vous dirai je bien 
C'onques nus n'i demanda rien 
C'on ne li donast volentiers. 
.XV. jours dura tous entiers 
Cele  grant feste et cil barnages. 
Quant ce fu fait, tous li voiages 
Le conte fu apareilliés 
Pour errer ; il s'est mervilliés 
Des destriers qui sont en sa route, 
Que, si grans comme ele estoit toute, 
N'avoit chevalier qu'il n'eüst 
Remué, ains qu'il se meüst, 
U ceval u robe u lorain. 
N'ont pas fait service a vilain, 
Mais a .j. large et a .j. preu. 
Ne vous aroie hui conté preu 
Des dons la contesse Aelis : 
Joiaus d'or, cendaus et samis 
Dona moult le conte et ses gens, 
Mais li presens fu biaus et gens 
Qu'ele envoia sa bone dame 
A Saint-Gille ; onques mais feme 
Ne fist .j. ausi bel et tel. 
El n'avoit laissié a l'ostel 
Damoisiele qu'ele n'envoit 
Des plus biaus joiaus qu'ele avoit, 
Par cierté et par ramembrance. 
Li quens pluere a la desevrance 
De pitié pour ce qui'il la laist. 
Jou ne cuit pas qu'en la route ait 
.II. chevaliers qu'il ne ploraissent. 
Jamais lor vuel ne la laissassent, 
Que trop estoit preus et vaillans. 
En plorant dist as repairans : 
« Dites bien ma dame et m'amie 
Que jou li mant que ne laist mie 
Qu'ele ne soit autre  si moie 
Com je sui siens, et moult m'anoie 
Qu'ele ne maint de moi plus pres. » 
Li quens la baise pres a pres 
Plus de .x. fois tout en montant. 
« Est il quens cui jou doie tant 
Amer come vous ? » fait la bele. 
Ne l'apele mais damoisele 
Li quens, mais dame, par cierté : 
« Comment que la cose ait esté, 
Dame, jou sui a tous jours vostres. » 
- « Vo pooirs, fait ele, et li nostres 
Doit mais estre tout une cose. » 
Il la tint puis une grant pose 
Entre ses bras tut a cheval. 
Fait ele : « Moult par me fait mal 
Et grieve  quant jou me depart 
De vos. » Il estoit ja bien tart 
Quant il issent de la cité. 
Li baisier ont moult douç esté 
En la fin del desevrement. 
Fait et dit i eut bonement 
Kanqu'a departement monta ; 
Et li quens Guilliaumes monta 
Pour convoier et sa maisnie. 
Ce ne fu pas cose niie 
Ke la feautés  et l'amours 
D'aus .ii. ne durast puis tous jors. 
Grant force i fist li cousinages. 
Fait il : « Cousins, or soiés sages 
Et s'amés moult tos vos norris, 
Ke princes est moult au larris 
Quant il çou n' aime qu'amer doit. 
Moult est cil fous qui met son doit 
El feu dont il a esté cuis. 
Or savés bien confais anuis 
Li empereres ot maint jour 
A ses sers, qui a grant dolour 
Le fisent estre en son empere. 
Vous savés bien que vostre pere 
Les essilla tous et destruit 
Mors est li haus hom qui estruit 
Vilain, que quant il est deseure, 
Jamais n'ert a repos nule eure 
Qu'il ne pourquast anui et honte 
A celui qui en haut l'amonte : 
C'est raisons, qu'il le doit bien faire. 
Soiés largés et debonaire 
A ceus qui vo bon pere amerent. 
Avés dont veü com il erent ? 
Atant ert lié de vo venue 
S'il lor eüst desconeüe 
Ne honte fait en son vivant, 
Ja, tant com il fuissent poissant, 
N'eüssiés  si en pais l'onor. » 
En bon gré et en bone amour 
A receüe la parole 
Li quens Guilliaumes, et s'acole 
Son cousin qui çou li enorte. 
Puis qu'il furent fors de la porte 
Dura grant piece li convois, 
Et li biau don et li conrois 
Faisoit ciaus qui s'en vont moult liés. 
Li samblans, la grans amistiés  
Des contes rehaite lor gens. 
L'anelet qui moult estoit gens, 
Ke li escoufles emporta, 
Li biaus quens Guilliaumes l'osta 
De son doit u il l'avoit mis. 
Fait il : « Biaus cousins, biaus amis, 
Vés ci l'anel qui vaut .m. mars, 
Pour cestui fu destruis et ars 
Li escoufles qui l'enportoit. » 
Il le met son cousin el doit, 
Si dist qu'il le gart pour s'amour 
Et plus encore pour l'onour 
De s'amie qui li dona. 
Li quens qui moult grant joie en a 
L'a receü moult volentiers. 
Tés largece et tés acointier  
Puet bien lïer .ii. cuers ensamble. 
Au departir ot, ce me samble, 
De pitié ploré maintes larmes. 
Li conte ont fait faire unnes armes 
Par cierté et por le lignage. 
« Certes, fait cascuns, ore ha ge 
Ce siecle qui si est mauvais. 
S'or peüssiemes tous jours mais 
Estre ensamble, ce fust grans joies. » 
Li harnas s'en va toutes voies, 
Qu'il ne bee s'a errer non. 
« Biaus dous cosins, biaus gentils hon, 
Fait li quens Guilliaumes, pour Deu, 
Il m'est avis qu'il a si peu 
Que nous nous entreconoissons. 
Or gardés bien que nous soions 
Mais tout .j. et nous et nos gens. » 
Li departirs fu biaus et gens 
Des Provenciaus et des Normans. 
Ne n'i a nul des  retournans 
K'il ne pluert por ce qu'il s'en vont. 
Au departir nous dist qu'il ont 
Li uns d'aus a la feme a l'autre 
Mandé salus ; ne puet estre autre 
Departi sont en tel maniere : 
Li quens Guilliaumes vait ariere 
Et ses gens qui ont convoiét. 
Maint present ont puis envoiét 
Li uns a l'autre par amours. 
Ensi porroit durer tos jours 
Cis contes, qui n'i metroit fin. 
Mais tant dirai ains que je fin 
Que moult fu preus li noviaus quens. 
Ses avoirs n'estoit pas tous suens, 
Ançois en prent qui prendre en velt. 
Avoec la largece qu'il eut 
Est trop biaus et trop preus as armes : 
Plus bel tenoit par les enarmes 
L'escu devant lui en cantel 
Que dame ne fait son mantel 
Qui tient le nés el sebelin. 
Bien trait a l'esclate et al lin 
Dont il issi, ci n'a que dire, 
N'onques n'ot mautalent ne ire 
Vers home qui fust entour lui. 
Ne vous aroie conté hui 
Sa prouece ne sa bonté. 
Quant jou raroie tout conté 
Ne rest il conte qui le vaille. 
La bele Aelis, qui que faille 

La grant bonté qui est en li 
La fait prisier par tout le monde, 
Mais ses grant sens vaint et seuronde 
Sa biauté avoec la largece 
Qui est en li, dist, encore es ce 
La dame de plus sainte vie. 
De nule cose n'a envie 
Ne des biens que Diex done as gens. 
Ses robes, ses ors, ses argens 
As frances dames de la terre 
Estoit communs ; ele fait querre 
A grans joies, a festes anveus. 
Eles l'aiment tant com lor eus ; 
N'en fust ja nule, se li non. 
Il n'ot dame de tel renon, 
Je cuit, en la crestïenté. 
.III. ans a bien contesse esté 
Et se sire quens ensement : 
Onques ire ne mautalent 
N'ot entre eus, ne laide parole. 
Renomee qui par tout vole 
En a portee la novele 
As Roumains que lor damoisele 
Est de Ruem contesse et dame, 
Et u siecle n'avoit tel feme 
Com estoit me dame Aelis. 
Ses peres et l'empereïs 
Estoit ja mors, grant piece avoit. 
En tout le roiaume n'avoit 
Mie .j. seignour mais .c. u plus. 
Ne sai que vous desisse plus : 
Cil s'en font seignor qui plus peurent. 
Quant li naturel prince seurent 
Que li quens ama et tuit ciers, 
Que cil estoit teus chevaliers 
Qui la pucele en ot menee, 
N'il n'ert si vaillant dame nee 
Comme estoit me dame Aelis, 
N'onques n'asambla lois ne lis 
.II. ausi beles  gens ensamle, 
La bone novelë asanle 
Tous les Roumains au parlement. 
Fait li uns : « Ensi faitement 
Est avenu par aventure 
Que la plus bele creature, 
La fille a l'empereour, vit ? » 
- « Jou sai par celui qui la vit, 
Fait uns des signators de Rome, 
Et c'on ne conte si preudome 
Com li quens Guilliaumes se sire. » 
Font li autre : « Que vielt ce dire ? 
Dites nous por coi la mentoit. » 
Fait cius qui volentius estoit 
Tout a çou que on le voist querre : 
« Vous savés bien que ceste terre 
Doit estre leur et li roiaumes : 
Que li fius le conte, Guilliaumes, 
En fu revestus par le pere 
Quant il tenoit encor l'empere. 
Vertés est que nous le jurames, 
Si cremons qu'en cors ni en ames 
Ne nous griet ce que nous faisomes. 
Bien est drois puis que nous savons 
Que li damoisiaus vit et raine 
Qui doit avoir l'onour du raine 
Pour no damoisele qu'il a, 
C'on envoit a lui dusque la 
A Ruëm, u la u il maint 
K'il s'en reviegne et si remaint 
No dame, si avra l'onour. 
De lui ferons empereour, 
K'il nous samble, car c'est raisons. 
K'en dites vous ? » - « Nous le volons, 
Que c'est biens et raisons a faire 
Que dist qu'il est de tel afaire, 
Com fu li quens Richars ses pere. » 
Hé ! Diex, com ert lie sa mere, 
Quant la novele l'en venra 
A Ruëm, que ses fius sera 
Emperere et qu'il est eslis ! 
La gentiex contesse Aelis 
Ne set mot de tout cest afaire. 
Il font lués droit les letres faire ; 
Par l'asentement des barons 
A celui qui estoit barons 
La damoisele les tramisent. 
Aprés les salus qu'il i misent 
I ot amisté et servise. 
S'ont lués droit eslit a devise 
Les plus haus princes del roialme 
Pour envoier querre la dame. 
Tout sont atourné et meü. 
Tel .m. en ont grant duel eü 
Qui n'en oserent samblant faire, 
Que cil qui miex veulent l'afaire 
Sont plus fort d'avoirs et d'amis. 
Li més ont tant a aler mis 
K'il vinrent a Mostierviler. 
Li biaus quens, faisoit vïeler 
Et canter en grosse vïele. 
Atant es ciaus qui la novele 
Li aportent et le mesage. 
Il sont entré el grant estage 
U la contesse est, et li quens. 
« Sire, font il, de par les tiens 
T'aportons salus et amour. 
Li Roumain et toute l'onour 
Le vous mande communement. » 
Il li ont dit si faitement 
Comme li haut baron li mandent, 
Et si li prient et comandent 
K'il s'en voist, s'avra le roialme, 
Puis qu'il sevent qu'il a la dame 
Cui il escaï de son pere. 
De dalés le conte u ele ere, 
Caï pasmee de pitié, 
S'en eüst el plus la moitié 
De leece que de dolour. 
Pitiés li ramaine l'amour 
De sa mere et la noureture ; 
Mais la joie de l'aventure, 
De l'empire qu'ele ravra 
L'a moult tost garie ; si ra 
Laissié son duel pour joie faire. 
Or a li frans quens debonaire 
Leece asés, ce n'est nul doute. 
Les messagiers et lor gens toute 
Honore et sert de quanqu'il puet. 
Raisons li dist qu'il  l'en restuet 
Raler sans longe demorance. 
La grans amours, le desevrance 
De ses homes le fait piteus : 
Il en avoit assés de teus 
Qui l'amoient de quanqu'il peurent. 
Erraument la u il le seurent 
Sont afublé triste et pensif. 
D'un arc, ne sai d'aubor u d'if, 
Se juoit li quens quant il vindrent, 
Et li Lumbart, qui la le tindrent 
A seignour, sont tout entour lui. 
Font li Normant : « Com nous as hui 
Mors et traïs, biaus gentix quens ! 
Ki nous fera jamais nus biens 
Quant tu ieres de nous partis ? 
Les robes, les escus partis 
Nous faisiés vous faire o les vostres. 
Tous vos avoirs estoit si nostres 
C'on ne savoit qui en ert sire. » 
Bien a puis le bliaut de Sire 
Rendu li quens a la contesse 
Dont il li fist la nuit promesse 
K'il la jeta de chiés son pere. 
Quant la dame sot bien qu'ele ere 
Moult aprocie de sa voie, 
Par pluissors messages envoie, 
Pour le congié, querre les dames 
Et les puceles et les fames 
As vavasors qui moult l'amerent. 
Tant en i vint bien qu'eles erent 
.LX. dames de grant pris. 
Ançois que li congiés fu pris 
I ot mainte lerme ploree. 
La gentix contesse honeree 
Fist unne trop grant gentilece : 
Por compaignie et pour hautece 
El eslist dusqu'a .xx. puceles 
Qu'ele enmena o li, et celes 
Dïent qu'els iront volentiers. 
Tele i a qui n'ot pas entiers 
Sollers, quant ele vint a court ; 
Mais en poi de terme et a court 
Furent eles bien a harnés. 
Roubes, sambues, lorains frés 
Eurent autel comme lour dame. 
Il ne remest el palais ame 
Au jor que la muete dut estre 
K'il n'i venist. Buer fist Diex nestre 
Home que tant de gens honeurent. 
Li quens monte quant ses gens eurent 
Atorné son oire et sa voie. 
N'i a nul qui la dame voie 
Et ses puceles qui ne die : 
« Com remaint seule Normendie 
Hui en cest jor de bele gent ! 
Bien pert al vis et al cors gent 
Nostre dame estre empereïs. » 
Bien dura la noise et li cris 
De gens a pié plus d'unne liue. 
« Jamais, font il, n'avrons aiue 
Del gentil conte en ceste terre. » 
Li Lumbart qui le vindrent querre 
S'esmerveillent de çou qu'il voient. 
Les meres pleurent qui convoient 
Lor filles que la dame enmaine, 
Mais plus ara en son demaine 
Terres et fiex toute la pire, 
Se Diex rent au conte l'empire, 
Que n'ont ore  tuit si ami. 
Font tuit li chevalier : « Aimi ! 
Sire, com nous lais desconfis ! 
Or soit Mostierviler tous fis 
Que jamais tel seignour n'avra. » 
Bien fist li quens quis onora 
Tant com il a esté lor sire, 
Qu'or s'en ront cascuns et descire 
De pitié pour ce qu'il s'en va. 
Fait li arcevesques : « Di va ! 
Chaitive gens, que vaut cis diex ? 
Moult nous a fait grant honor Diex 
Quant il sera sire de Rome. 
Ceste contree et tuit si home 
En seront moult plus honoré. » 
Fait li quens : « Par saint Honoré, 
Ce seront mon, ci n'a que dire. 
Por çou s'en doit cascuns mains d'ire 
Avoir et estre plus haitiés. » 
- « Ce savons nous bien, mais pitiés, 
Font il, nos fait cel grant duel faire, 
Que jamais de si bon afaire 
N'arons seignor, mais qu'il s'en voise. » 
Au departir ot si grant noise 
Que nus n'i pooit oïr goute, 
Car enmaint li quens sa gens toute. 
Viaus s'en ert la contesse lie : 
En acolant l'ont desliie 
Les dames qui prenent congié. 
« Bien saciés, fait ele, que gié 
Sui vostre a toutes, u que j'aille. » 
Entre son vis et sa touaille 
N'estoient pas d'une color : 
El vis avoit tant de rogor 
C'une rose n'i feïst rien ; 
De la guimple vous di jou bien 
Qu'el estoit plus blance que lais. 
Ses biaus ciés sors n'est pas plus lais 
Quant la guimple en est abatue. 
Diex ! tante paume i ot batue 
Quant les filles partent des meres ! 
Moult par fu grans li deus des peres 
Pour lor fix que li quens enmaine. 
Li quens meïsmes en demaine 
Grant duel pour ses homes qui plorent. 
L'arcevesques voit bien qu'il n'orent 
Mais nul mestier d'aler ensamble : 
A moult grant anui les dessamble 
Li gentix sire et departist 
Saciés qu'il mismes despartist. 
A doul, qui amoit moult le conte. 
Cascuns haut ber devroit cest conte 
Tous jors avoir en ramenbrance. 
Oiés com douce desevrance 
Ot cis quens, si c'est fais amer ! 
Onques mais en terre n'en mer 
N'ot si grant duel com iluec ot. 
Li quens n'en desist .j. suel mot 
Quant il s'en parti de sa gent, 
Qui li donast .m. mars d'argent. 
Dieus et pitiés l'a fait serer ; 
Ains nus ne vit mais assambler 
Chevaliers si bien acesmés : 
A plus de .cc. ont esmés 
Cels qu'il  enmaine de sa terre, 
Estre cels qui le vindrent querre, 
Ki bien erent .lx. u plus. 
Ne sai que vous deïsse plus : 
Asés i ot larmes plorees. 
Les gentils dames honerees 
Et cil qui convoié les orent 
Et li quens et les gens s'en tornent 
Plorant d'une part et cil d'autre. 
Or les reconsaut Diex d'un autre 
Seignour, que cis les a laissiés. 
A Roume u est li maistre siés 
De l'empire en va la novele 
Que lor sire et lor damoisele 
Seront venu dusqu'a quart jor. 
Cil de la terre et de l'onor 
S'atornent pour estre al descendre. 
Or saciés, la joie fu mendre 
D'Isout quant Tristrans l'enmena. 
La contesse de Genvres n'a 
Laissié en toute la marine 
Dame ne pucele orphenine, 
N'une n'autre, qu'ele n'amaint. 
Chevaliers .j. seus n'i remaint 
De Rome dusqu'a Bonevent 
Qui ne voist a l'avenement 
De lor dame et de lor seignor. 
Moult li beent a faire honor 
Pour l'amour lor dame qu'il a. 
Quant la mere al conte vint la, 
Ains qu'il fuissent en la cité, 
Tout autre joie ot mendre esté 
De celi que la mere a fait. 
Ele prant la dame, si lait 
Son fil lués droit que l'ot baisié. 
Cil maltalent sont apaié 
Qu'il s'entrebaisent tuit et toutes. 
Li sorvignant et cil des routes  
S'entr'aiment ja moult, ce me samble. 
La mere acole ans .ii. ensamble 
La damoisiele et son cier fil. 
Buer l'enmena par le cortil, 
Quels mals il en ait puis soffert. 
Maint biau present li ont offert 
Cil qui sont lié de son venir. 
Povres hom n'i puet avenir 
Pour les rices qui sont entor. 
En toute Rome n'avoit tor 
Dont hom ne li aport les clers. 
Moult en est plus liés et plus clers 
Ses cuers de l'onor c'on li porte. 
Ançois qu'il entrast en la porte 
I vinrent il, que duc que conte, 
Encontre lui bien .c. par conte. 
Tuit li sont venu faire homage. 
Par bele parole et par sage 
S'acointe a iaus et par biaus dis. 
Cel jor fu la bele Aelis 
Moult esgardee de maint home. 
A si grant joie entrent en Rome 
C'onques puis ausi grant n'i ot. 
Li rois de Sesile adestrot 
La gentil dame par cierté. 
On tenoit moult a grant fierté 
Ce qu'ele menoit tant puceles ; 
Pour ce qu'eles erent si bieles 
Les adestrent et duc et conte. 
Por l'onor qu'el lor fait, de honte 
S'en devint cascune vermeille ; 
Mais nule riens ne s'apareille 
A la biauté dont lor dame ere. 
Hé ! Diex, s'or fust vis l'emperere 
Or fust  ce tous li plus liés huem ! 
L'onnors qu'en lor fist a Ruëm 
Ne se pot pas a cesti penre, 
Que la ricesse i estoit menre, 
Ne n'i ot pas si grant plenté 
Des barons. Eu plus biau d'esté 
Fu faite cele chevaucie. 
Toute la vile estoit joncie 
De glagous, de jonc et de mente. 
Moult est cil fols qui se demente 
U c'est pris que li roi despendent. 
Les rues bordent et portendent, 
Sor lor gens et sor lor chevaus, 
De samis blois et de cendaus, 
De tires, de dras et de pailes. 
Par les mostiers sonent a grailes 
Li saint por feste de la dame. 
Il ne remest es osteus ame, 
Ains s'en issent tuit, qui miex miex, 
Pour veoir celi cui Ysiels 
Ne sambla onques de biauté. 
Si chevel contre la clarté 
Del solel samblent estre d'or. 
Li borjois ont mis lor tresor 
Fors as fenestres pour riçoise. 
Tant vaissel d'or d'uevre turcoise 
I ot le jor al mostrement. 
Cil qui sot d'aucun estrument. 
Ne fu pas wiseus en cel'eure. 
Se Diex venist de la deseure, 
S'en fust la joie grant, ce cuit. 
Tant i ot ricece et deduit 
K'ainc n'oï parler de grignor. 
Ensi reçurent lor signor 
Li Roumain, le conte Guilliaume, 
Et li haut prince del roiaume. 
Moult en font grant joie a l'ostel 
Por le seignor si bel et tel 
Com il convenoit al roiame. 
Les damoiseles et lor dame 
S'en vont es cambres atillier. 
Tel i ot qui mils sot tillier 
Qu'ele ne sot trescier en bende. 
On dist que mal naist qui n'amende : 
Tel ert fole qui puis fu sage. 
Li quens remest o son barnage 
El grant palais de marbre noir. 
Il fist lués crier et savoir : 
Par le conseil de son barnage 
Fait la gent de son regne sage 
K'il portera par tans corone. 
Se Damediex grace l'en done, 
Moult i metra poi de respit. 
Or doinst Diex que nus nel respit 
Ki li redehait sa hautece ! 
Fait li uns a l'autre : « Quant ier ce ? » 
- « A Pentecouste, c'iert par tans : 
Il n'a mais ne mois ne ans, 
Fors unne quinzaine a passer. » 
Tuit la tornent ja lor penser 
As robes, as atours divers. 
Les venoisons, les ours, les vers 
Font li balliu mander et querre. 
Les messagiers vont par la terre 
Por noncier le couronement. 
.XV. jors vont moult erraument 
A gent qui ont auques a faire. 
Li jors vint ; om ot quis l'afaire 
Quanqu'a empereour covint. 
Nus chevaliers a court ne vint 
Qui n'amaint sa fille u sa feme 
Pour honerance de la deme 
Qui tant lor a esté amblee. 
Tant i ot a cel'assamblee 
Chevaliers, puceles et dames 
C'on cuidoit bien qu'en .iii. roiames 
N'en eüst pas del tierç itant. 
Ne sai que jou voise aristant : 
La cors fu grans et li baron 
Sont el palais tout environ 
Celui qui ja iert emperere. 
Ne cuic c'onques nasqui de mere 
.I. rois qui plus fust honerés. 
Quant il fu au mostier menés, 
Ausi fu me dame Aelis. 
Ele ot d'un biface treslis 
Cote et mantel qui li traïne. 
La pen'ert a pourfil d'ermine, 
D'un sebelin noir losengie. 
Ele vainci la noif negie 
De blancor, tant par estoit fine. 
Une grant liste d'or qui fine 
La ou dras faut, bordoit entour 
Le mantel, et sor l'or del tour 
Ot tante piere et tante geme 
C'onques, ce cuit, n'afubla deme 
Si envoisie ne si riche. 
Ele ot a son col unne afiche 
Qui li clot .j. poi la cevesce 
De son vestement noir ; or es ce 
La plus bele riens qui puist  estre. 
Moult fu sages et cortois mestre 
Cil qui ovra cele cevesce, 
Que por biauté et por richesce, 
I mist pieres a grant plenté. 
N'ert colors de flors en esté 
De cui n'en i eüst aucune, 
Si que la clarté de cascune 
Luist sor le blanc de sa poitrine. 
Cel jor li ot a bone estrine 
Nature doné quanqu'ele ot 
De biauté : qui le jour ne l'ot 
Veüe ains puis ne vit si bele. 
Mainte diversité novele 
De richoise i ot fait le jor. 
Li clerc l'ont a moult grant honor 
A pourcession receü. 
Diex ! tant evesque i a eü, 
Tant arcevesque et tant abé ! 
Mais jou ne sai pour coi jou bé 
A conter çou qui ne vaut rien ; 
Mais deu ceptre vous di jou bien, 
Et deu cor et de la corone 
Dont l'apostoiles le corone 
K'il n'en estoit nule si riche. 
A .ii. botons d'or li afiche 
Desore  l'espaule en travers. 
Moult estoit de color divers 
Et d'une si tres rice ovraigne 
Qu'il n'en est ors nus qui s'i praigne 
A ceste de nule bonté. 
Ses atours passoit sa biauté 
Et li ors qui ert el biface 
Respont al vermel de la face 
De celi qui la ert enointe. 
Ne se font pas andui plus cointe 
De l'honor que Diex lor dona. 
Tous le siecles les esgarda 
Del cuer, des voutes, dou celé. 
Li baron sont atropelé. 
Encoste de lonc et de lés. 
Moult en i ot de deffublés 
Qui les corones lor sostindrent 
Sor lor biaus ciés ; moult lor avindrent, 
Qu'il par erent moult bel andui. 
Ne vous aroie tout dit hui 
Com hom lor fist seignoriument 
Quanqu'estuet a coronement. 
Moult li ont li sien fait d'onor. 
Il fu ains pres none de jor 
Que departissent del servise. 
Jou ne vous voel faire devise 
S'il ot a la court que mangier, 
Que cascuns i ot sans dangier 
Quanqu'est bon au cuer et a bouce, 
Dont ne doivent avoir reproce 
Cil qui ensi le deviserent. 
Des dons que la baron donerent, 
Aprés mangier, vous di jou bien, 
C'onques nus n'i servi de rien 
Ki n'eüst robe u garnument. 
Grant noise i font li estrument 
Par le palais et li deduit. 
En plus .vii. lius, voir en plus d'uit, 
I ot jus d'eskés et de tables. 
Cil cantent sons, cil content fables ; 
Li autre juent a la mine. 
Ces dras de soie, plains d'ermine, 
Vont traïnant cil jougleour. 
Moult ot le jour li sire onor 
Pour cui ce fu tout despendu. 
Les puceles ont entendu 
A danser et a caroler. 
On ne set en cel liu aler 
C'on ne truist deduit de .c. pars. 
Les senglers, les ours, les lupars 
Cacent li levrier par les cors. 
Cele grant feste, cele cors 
Dura .xv. jours tous entiers. 
Li donois et li acointiers 
Des chevaliers et des puceles 
I fist maintes amors noveles, 
Et li sejours qui a esté 
Fist maint pruedome en cel esté 
Et pignons faire et lances  taindre. 
Nule joie ne puet ataindre 
A celi qui est en la court. 
Li .xv. jor furent moult court 
A ciaus qui laiens se deduisent, 
Mais li felon jalous i visent 
As amies et as amans, 
Mais amors est si porveans, 
Qu'ele fait cascun a cascune 
Asambler, qu'il  n'est riens nesune 
Tant sage pour gent decevoir 
Com amours, qui s'i set avoir. 
Moult i ot solas et deduit : 
Moult si sont bien servi trestuit, 
Mais poi lor dona, ce lor samble. 
Et quant la cors se desasamble, 
Içou vous di jou bien pour voir, 
C'onques li rois ne pot savoir 
Chevaliers cui il ne donast 
Del sien, ançois qu'il s'en alast. 
Moult se fait a tous lor amis. 
La dame ra a bandon mis 
Ses joiaus pour los acuellir. 
Ainc nus n'i vit dame faillir 
Ne puceles qui n'en eüst. 
Je cuit, se li avoirs pleüst, 
Ne n'i eüst il plus doné. 
Fait cascuns : « Com buer fumes né 
De tel dame, de tel seignour 
Qui si bien sevent faire honour 
En tous les lius c'on le doit faire ! » 
Seignour, n'i a plus de l'afaire : 
La cours departi et remaint. 
Cil dui u toute bontés maint 
Tinrent l'onor a lor vivant. 
Ne vous voel ore  dire avant 
Comment il esploitierent puis, 
Que jou ne sai u jou ne puis ; 
Pour ce, si l'estuet remanoir. 
Mais nus hom ne porroit manoir 
En vilenie longement, 
Pour qu'il prestast entierement 
A escouter cuer et oreilles 
Cest roumant et les grans merveilles 
Que cil dui fisent en enfance. 
Ançois c'on le sace par France, 
Vousdrai je que mes roumans aut 
Jusqu'al gentil conte en Hainaut : 
Sel metra en autorité. 
Hom m'a tant bien de li conté 
Que jou ne voel que l'ait, s'il non. 
Pour çou qu'il est de tel renon, 
Veul jou qu'il l' ait tous premerains. 
N'est hom de Tornai jusqu'a Rains 
Qui si bien entende .j. boin mot 
Com fait li bons quens quant il l'ot. 
Pour çou s'i ert bien emploiés, 
Et j'en ere a lui acointiés 
S'il i ot cose qui li plaise. 
Mais je ne cuit que li desplaise 
Fors li nons, c'on en tient a lait. 
Mais c'est drois que li roumans ait 
Autretel non comme li contes. 
Par devant rois, par devant contes 
Le puet on bien dire et retraire 
Sans nul mesdit et sans meffaire. 
Et pour l'amour au conte ausi 
De Hainau l'a il fait ensi. 
Ausi comme rose ist d'espine, 
Atrait raison et vraie et fine 
Pour qu'il l'a ensi apelé, 
Que mainte gent en ont parlé 
Qui ne sevent pour qu'il l'a dit ; 
Mais cil qui ont le livre lit 
I ont mainte bele aventure 
Trovee et la mesaventure 
Qui avint la bele Aelis 
Par l'aumosniere de samis 
Ke li escoufles emporta. 
Pour ce si dist que grant tort a 
Cius qui le non blasme et despise. 
Se li escoufles n'eüst prise 
L'aumosniere, on n'en parlast ja, 
Et par celui dont il manja 
Le cuer retrova il s'amie : 
Pour çou si di c'on ne doit mie 
Blasmer le rouman pour le non, 
C'on fait par bien povre seurnon 
A cort connoistre maint preudome, 
Çou'n est et la fins et la some. 
Explicit li roumans de l'escouffle 
