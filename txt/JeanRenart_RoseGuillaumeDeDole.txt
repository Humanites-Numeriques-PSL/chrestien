
Cil qui mist cest conte en romans, 
ou il a fet noter biaus chans 
por ramenbrance des chançons, 
veut que ses pris et ses renons 
voist en Raincïen en Champaigne 
et que li biaus Miles l'apregne 
de Nantuel, uns des preus del regne ; 
car aussi com l'en met la graine 
es dras por avoir los et pris, 
einsi a il chans et sons mis 
en cestui Romans - de - la - Rose, 
qui est une novele chose 
et s'est des autres si divers 
et brodez, par lieus, de biaus vers 
que vilains nel porroit savoir. 
Ce sachiez de fi et de voir, 
bien a cist les autres passez. 
Ja nuls n'iert de l'oïr lassez, 
car, s'en vieult, l'en i chante et lit, 
et s'est fez par si grant delit 
que tuit cil s'en esjoïront 
qui chanter et lire l'orront, 
qu'il lor sera nouviaus toz jors. 
Il conte d'armes et d'amors 
et chante d'ambedeus ensamble, 
s'est avis a chascun et samble 
que cil qui a fet le romans 
qu'il trovast toz les moz des chans, 
si afierent a ceuls del conte. 
Si conmencë ici son conte. 
En l'Empire, ou li Alemant 
ont esté maint jor et maint an, 
si com li contes dit, segnor, 
ot jadis un empereor. 
Corras ot non de par son pere, 
qui devant lui fu emperere. 
Mout le tindrent les genz a preu ; 
ne vos avroie hui conté preu 
quels hom il fu, car ne porroie. 
Onqes au grant siege de Troie 
n'ot home si bien entechié ; 
si haï mout vilain pechié 
et en esté mengier a fu. 
Des cele hore que il nez fu, 
n'oï nuls issir de sa bouche 
grant serement ne lait reproche. 
Mout se contint com sages rois : 
tot fist, par decrez et par lois, 
vers sa gent ce que fere dut ; 
onques home ne mesconnut 
por poverte ne por richece. 
Bien afferoit a sa hautece 
ce qu'il ert sages et cortois. 
De deduit d'oiseax et de bois 
ne savoit nus hom avant lui. 
Il valoit de tels rois un mui 
com il a puis el regne eü. 
Par effors de lance et d'escu 
conqueroit toz ses anemis ; 
ja arbalestiers n'i fust mis, 
por sa guerre, en auctorité ; 
par averté, par mauvesté, 
les tienent ore li haut home ; 
por demi le tresor de Rome 
ne vousist il, a droit n'a tort, 
qu'uns en eüst prodome mort 
en son ost, nes son anemi. 
Et si portoit l'escu demi 
au gentil conte de Clermont, 
au lïon rampant contremont 
d'or et d'azur. Et, d'autre part, 
plus estoit hardiz d'un liepart, 
quant il ert armez, l'escu pris. 
Et savez dont ge mout le pris ? 
Sa justice et s'envoiseüre 
par ert de si grant tempreüre 
q'en n'i trovast ja point d'outrage. 
Sa hautece et son vasselage 
bessoit mout selonc sa franchise, 
s'estoit a toute gentelise 
apers, et dous et ademis. 
Se frans hom se fust en lui mis 
de riens dont nus le querelast, 
por mil mars d'or, qui li donast, 
nel soufrist il a forsjugier. 
Il ne haoit pas de legier 
ne n'amoit riens contre s'onor. 
Quant il savoit viel vavassor 
ne dame vevë en poverte, 
a ciaus estoit sa main overte 
et donoit robes et avoir. 
Ne voloit autre moeble avoir 
mes grant plenté de chevaliers. 
Joiax, dras de soie et destriers 
lor donoit il a grant plenté. 
Toz jors, et iver et esté, 
estoit sa corz granz et pleniere ; 
de mainte diverse maniere 
i fesoit chascuns son mestier. 
Il ne lessoit bon chevalier 
en son pais por qu'il errast, 
qu'il ne retenist ou donast 
selonc son pris terre ou chastiax. 
Ne portoit autres mangoniax 
a ses guerres n'autres perrieres. 
Cil portent lances et banieres 
por lui au partir de l'estor, 
cil prenoient les hautes tors, 
cil ardoient les granz chastiax : 
n'i portent autres mangoniax 
de l'ost dehors a ces dedenz ; 
il menjassent ainçois as denz 
les hourdeïs desor les murs. 
Bien en ert lor sires seürs ; 
ja n'asseïst riens, ne fust prise, 
puis qu'il avoit la chose emprise. 
Tel tresor doit rois amasser, 
por qu'il fust. Confondre et quasser 
ses anemis, a son pié metre, 
bien s'en sot icist entremetre. 
Qu'il n'avoit encor point de feme 
(mes le voeil a ceaus de son regne 
en eüst il prochainement) 
mout en parloient tuit sovent 
Li haut baron li un as autres : 
« Se ciz bers, qui est mieudres d'autres, 
muert sanz hoir, nos somes tuit mort ! » 
Nature les prent et remort 
qu'il a entr'ax norriz esté, 
et si lor a maint jor porté 
mout grant honor et fet grant bien ; 
et s'il moroit sanz hoir, por rien 
ne seroient il ja mes lié. 
Por ce l'en ont mout arresnié 
li plus haut prince de son regne. 
Mes genvrece qui en lui regne 
ne l'i lessoit pas acorder. 
Ainz fet les granz trez encorder, 
ses aucubes, ses pavellons 
en esté, quant il est sesons 
de deduire en prez et en bois. 
Des citez s'en issent manois 
en ces granz forez por esbatre. 
Dedenz .III. jornees ou .IIII. 
ne lessoit conte ne contesse 
ne chastelaine ne duchesse 
ne dame qu'il n'envoiast querre, 
dedenz .VII. jornees de terre 
ne vavassor a bone vile ; 
qu'il ne donast pas une bille 
que coustast, mes qu'a gré fust fet, 
por ce qu'il veut qu'il soit retret 
quant il ert morz, aprés sa vie. 
De biaus gieus et sanz vilonie 
se joe ovoec ses conpaignons. 
Il porpense les ochesons 
conment chascuns fera amie. 
Or sachiez qu'il n'i faudra mie 
qu'il ne l'ait por riens qu'il puist fere. 
Li bons rois, li frans debonere, 
il savoit toz les tors d'amors. 
Au matin, quant paroit li jors, 
lores venoient li archier 
de devant son tref por huchier : 
« Or sus, segnor, s'irons en bos ! » 
Lors oissiez soner cez cors 
por esvellier cez chevaliers ; 
et ces viex chenuz croupoiers 
fesoit chascun baillier un arc : 
onques voir, puis le tens roi Marc, 
empereres ne sot vuidier 
si bien pavellon d'encombrier. 
Mout estoit sages et voiseus : 
as jalous et as envieus 
fesoit baillier espiez et cors, 
si montoit ovoec jusq'au bos 
por ce quë il ne retornassent : 
as uns a proié qu'il alassent 
boissoner ovoec les archiers ; 
et li autrë as liëmiers 
porsievre, qui sont bon as cers ; 
tant lor baille deduiz divers 
qu'il s'en tindrent bien a paié. 
Et quant il furent avoié 
et mis en la haute forest, 
au deduit qui mout miex li plest 
s'en retorne lués droit arriere 
par une ancïene charriere, 
soi tierz de chevaliers riant. 
Et si bon chevalier errant, 
qui s'estoient debrisié d'armes, 
se dorment de desoz cez charmes 
en paveillons de draz de soie. 
Ja mes, voir, en lieu ou ge soie, 
ne verrai gent a tel solaz, 
ne tante dame estroite a laz, 
en chainses ridez lor biauz cors ; 
s'ont chevex ondoianz et sors, 
chapelez d'or a clers rubiz. 
Et ces contesses en samiz 
et en draz d'or emperials, 
em pur lor biax cors sanz mantiaus, 
et ces puceles en cendez, 
a chapelez entrelardez 
de biax oisiaux et de floretes, 
lor genz cors et lor mameletes 
les font proisier de ne sai quanz. 
De corroietes, de blans ganz 
erent mout bien enharneschiees. 
Tot chantant es tentes jonchiees 
vont as chevaliers quis atendent, 
qui les braz et les mains lor tendent, 
ses traient sor les covertors. 
Qui onqes fu en tels estors 
bien puet savoir quel siecle il orent ! 
Mout lor est poi se cil demorent 
qui estoient alé en bos. 
Et l'empereres, les galos, 
ert ja reperiez a sa tente 
vers cez qui ont mout autre entente 
que cil qu'il a el bois lessiez. 
En un tref point toz eslessiez, 
criant : « Ça, chevalier, as dames ! » 
Il ne pensent pas a lor ames, 
si n'i ont cloches ne moustiers 
(qu'il n'en est mie granz mestiers) 
ne chapelains, fors les oiseaus. 
Mout orent tuit de lor aveaus. 
Dex ! tant beaus chans et tant beaus diz, 
sor riches coutes, sor beaus liz, 
i ot dit, ainçois qu'il fust prime ! 
Et quant tens de lever aprisme, 
lors veïssiez genz acesmer : 
de samiz, de dras d'outremer, 
de baudequins d'or a oiseaus 
orent et cotes et manteaus, 
a penes fresches bien ovrees, 
d'ermine et de gris chevronees, 
a sables noirs, soëf flerans. 
Si beles genz, si acesmans 
ne troveroit on ore mie. 
L'empereres ne se vout mie 
miex vestir que firent li autre : 
de .II. samis de l'un en l'autre 
fu la soe robe bendee. 
Savez qui mout l'a amendee ? 
Une pucele li atache 
de ses mains une bele atache 
des laz de sa blanche chemise 
(la bele main dont el l'a mise 
ait or .C. foiz bone aventure !) 
et si li change sa ceinture 
a une corroiete blanche ; 
or la gart bien, la preuz, la franche, 
que, sanz l'or, valent bien les pierres, 
les esmeraudes verz com ierres, 
.XL. marz entre .II. freres. 
Beneoiz soit tex empereres ! 
Quant il furent levé vers tierce, 
par le bois vont joer grant piece, 
toz deschaus, manches descousues, 
tant qu'il sont es illes venues 
as fonteneles qui sordoient 
mout pres de la ou il estoient 
logié el bois por le deduit. 
Ça .II., ça .III., ça .VII., ça .VIII. 
s'assieent por laver lor mains. 
Li lieus n'estoit mie vilains, 
ainz estoit verz com en esté, 
et si avoit mout grant plenté 
de floretes indes et blanches. 
Ainçois qu'il cousissent lor manches, 
levent lor oils et lor beaus vis. 
Les puceles, ce m'est avis, 
lor atornent fil de filieres 
qu'eles ont en lor aumosnieres. 
Or ne sai ge que riens lor faille : 
as dames, en lieu de touaille, 
empruntent lor blanches chemises ; 
par ceste ochoison si ont mises 
lor mains a mainte blanche cuisse 
(je ne di mie que cil puisse 
estre cortois qui plus demande) ; 
et li disners et la vïande 
est aprestez, napes assises. 
Et les dames se resont mises 
au retour, et li chevalier, 
qui ne prisent mauvés dangier 
la coue d'une vïolete, 
ainz chantent ceste chançonete : 
E non Deu, sire, se ne l'ai, 
l'amor de lui, mar l'acointai. 
Ainz que ceste fust dite tote, 
conmence uns autres en la route : 
La jus, desoz la raime, 
einsi doit aler qui aime, 
clere i sourt la fontaine, 
ya ! 
Einsi doit aler qui bele amie a. 
Ainz qu'ele fust bien conmencie, 
une pucele secorcie 
d'un trop biau chainze, a un blont chief, 
en reconmence de rechief : 
Se mes amis m'a guerpie, 
por ce ne morrai ge mie. 
Ainz que ceste fust bien fenie, 
une dame sanz vilonie, 
qui ert suer au duc de Maience, 
haut et seri et cler conmence : 
Main se leva bele Aeliz, 
dormez, jalous, ge vos en pri, 
biau se para, miex se vesti 
desoz le raim. 
Mignotement la voi venir, 
cele que j'aim ! 
Et li gentiz quens de Savoie 
chante ceste tote une voie : 
Main se leva bele Aeliz, 
mignotement la voi venir, 
bien se para, miex se vesti, 
en mai. 
Dormez, jalous, et ge m'envoiserai. 
Et li quens de Lucelebourc, 
qui amoit iloec par amor 
une dame de grant solaz 
qui chantoit de mains et de braz 
miex que dame qui fu pieça, 
por l'amor de li conmença : 
C'est tot la gieus, el glaioloi, 
tenez moi, dame, tenez moi ! 
Une fontaine i sordoit. 
Aé ! 
Tenez moi, dame, por les maus d'amer. 
Si chantant en itel meniere 
resont tuit revenu arriere 
trusqu'as trez ou il ot bel estre, 
car cil qui de ce furent mestre 
les ont d'erbe fresche jonchiez ; 
biaus les ont fez et affetiez 
et ont osté coutes et liz ; 
ensamble metent cez tapiz 
por estre a gregnor largeté. 
Varlez i ot a grant plenté ; 
iloec lor ont l'eve donee, 
que la vïande ert aprestee, 
tables mises et napes beles. 
Li chevalier et les puceles 
et les dames sirent par tires. 
Ne se contint pas come sires, 
car ses granz senz et sa proece, 
sa bonté et sa grant largece 
l'assist mout plus bas que ne die 
(ce li vint de grant cortoisie), 
et le viel duc de Genevois 
fist il seoir a son haut dois, 
a son col riches piax de martres. 
Or cuit que li vesques de Chartres 
s'amast miex iloec qu'en un sane, 
que chascuns i garist et sane 
ses oils d'esgarder les mervelles : 
tantes faces cleres, vermeilles, 
et cez douz viz lons et traitiz, 
et cez biaus sorcils porvoutiz, 
et cez blons chiez, et cez biaus cors. 
Et quant li quens de Sagremors 
ot chanté une chançonete, 
vïande orent et bone et nete, 
vin cler et froit de la Musele, 
et vaisselemente novele, 
pastez de chevrols et lardez 
(de ce i ert granz la plentez) 
de chevriex, de cers et de dains, 
et fromages et cras et sains 
de la riviere de Clermont : 
n'est riens qui a vïande mont, 
por qu'ele soit bone en esté, 
dont il n'i ait a grant plenté 
et a devise et a soushet. 
N'i a chevalier ne s'enhait 
por l'emperere qui s'envoise ; 
et c'est droiz que chascuns aoise 
sa joie por s'envoiseüre, 
c'onqes si gentil creature 
com il ert ne but ne menja. 
Et, son voeil, ne pensast il ja 
s'a armes non et a amors, 
et s'ot tant autres bones mors 
c'onqes tex bers ne fu, s'il vit. 
Mout li sist et plot ce qu'il vit 
de sa terre et de son roiaume 
tante pucele et tante dame 
et tant bel chevalier de pris. 
Li serjant, qui furent apris 
d'oster les nappes, quant il virent 
que nus ne menja, si en firent 
ce qu'il durent mout belement. 
Li vallet saillent erroment 
por l'eve as bacins, si la donent. 
Sachiez que maint s'i abandonent 
por tenir au bon roi ses manches, 
et cez dames a cez mains blanches, 
dont mout lor plesoit la veüe. 
Quant la premiere ot l'eve eüe 
et cil et celes qui en voudrent, 
et les beles dames envoudrent 
lor mantiax entor lor biax cors, 
et la feste conmença lors 
des estrumenz et de deduit. 
Mout tarja poi aprés, ce cuit, 
quant li veneor, li archier 
qui alerent hui main chacier, 
et li chevalier, por esbatre, 
ou par .III. chemins ou par .IIII. 
repairent, fesant lor menees, 
grant plenté de bestes troussees, 
chevriex, biches et cers de cresse. 
Quant la noise des cors apresse, 
et cil qui portent les forchiez 
ou il ont mises lor daintiez, 
et cil as cors de cerf ramuz, 
lors n'i remest granz ne menuz 
es pavellons qui ne s'en isse 
encontre ciaus qui mainte bische 
orent le jor tolu la vie. 
Tuit dient qu'il ont grant envie 
de ce qu'il n'i furent alé. 
Cil qui avoient boissoné 
s'en revindrent mout hericié, 
cil veneor mal atirié 
es ledes chapes de grisan 
qui ne furent noeves oan, 
et heuses viez, rouges et dures, 
et roncins durs sanz ambleüres, 
et sont en sanc jusq'as jarrez ; 
et ont derrier euls lor brachez 
et les lïens desor les braz. 
Il ne porterent roiz ne laz, 
ainçois pristrent a forçoier 
.III. cers, sanz ce que li archier 
ocirent ciax q'as mains lor vint, 
qu'il en ocistrent plus de .XX., 
biches, chevriex, lievres, goupiex 
qui ont par devers les cortiex 
Dan - Constanz tolu maint chapon. 
Li keu firent la venoison 
destrousser, si la portent cuire. 
N'i a nul qui de faim ne muire 
de ceuls qui ont en bos esté. 
Por ce ont li seneschal hasté 
a la cuisine lor vïande. 
Que que l'empereres demande 
a ses veneors des noveles, 
cez dames et cez damoiseles 
s'en revont as tentes deduire, 
et cil qui ne voelent ciax nuire 
qui recontoient lor mençonges. 
Vos deïssiez que ce fust songes 
des merveilles qu'il lor contoient. 
Il se rit de ce qu'il mentoient, 
mes c'est coustume de tiex genz. 
Aprés none, fu beaus et genz 
li soupers aprestez et cuiz. 
Et serjans, voiseus et recuiz 
de quanque fere a cort covint, 
i ot assez ; et quant ce vint 
qu'en reparla des napes metre, 
bien fu qui s'en sot entremetre, 
q'assez i ot varlez et genz. 
As bacins, as vassiax d'argent 
donent l'eve conmunement. 
On les rassist si fetement 
com il orent sis au disner ; 
cil qui vindrent d'el bois vener 
se sont d'une part tuit assis, 
qu'il ne sont mie si forsis 
de vïande com sont li autre. 
Tant en ont pris et d'un et d'autre 
qu'il n'en est mesure ne conte. 
Li veneor n'orent pas honte 
s'il orent boef au premier mes 
as bons aus, destrempé d'aigrés, 
et puis oisons et mortereux. 
Il i ot tels des amoreus 
qui en menjassent bien, ce cuit, 
mes il souperent par deduit. 
Lor daintiez et lor venoison, 
dont il i ot si grant foison, 
nuls, tant fust povres, n'i failli. 
Mes savez dont sont mal bailli ? 
quë il ne sevent q'est mesese, 
einsi les paist cils rois a ese. 
Quant il orent mengié assez 
et beü trestot a lor sez, 
non pas rouge vin a tostees, 
quant les napes furent ostees, 
il se sont tuit levé des tables. 
Puis sont alé joer as tables ; 
et .III. chevaliers d'autre part 
rejoent as dez au hasart, 
denier a autre tresqu'a .VI. ; 
et li autre resont assis 
cil as eschez, cil a la mine. 
Vïeleors a dras d'ermine 
vïelent par cez pavellons. 
Les dames et les conpegnons 
l'empereor s'en issent hors. 
Main a main, em pur lor biau cors, 
devant le tref, en un pré vert, 
les puceles et li vallet 
ront la carole commenciee. 
Une dame s'est avanciee, 
vestue d'une cote en graine, 
si chante ceste premeraine : 
C'est tot la gieus, enmi les prez, 
Vos ne sentez mie les maus d'amer ! 
Dames i vont por caroler, 
remirez voz braz ! 
Vos ne sentez mie les maus d'amer 
si com ge faz ! 
Uns vallez au prevost d'Espire 
redit ceste, qui n'est pas pire : 
C'est la jus desoz l'olive, 
Robins enmaine s'amie. 
La fontaine i sort serie 
desouz l'olivete. 
E non Deu ! Robins enmaine 
bele Mariete. 
Ceste n'ot pas duré .III. tours, 
quant li filz au conte d'Aubours 
qui mout amoit chevalerie 
reconmencë a voiz serie : 
Main se levoit Aaliz, 
J'ai non Enmelot. 
Biau se para et vesti 
soz la roche Guion. 
Cui lairai ge mes amors, 
amie, s'a vos non ? 
Et la duchesse d'Osteriche, 
qui si estoit de beauté riche 
q'en ne parloit se de li non, 
reconmença ceste chançon : 
Main se leva la bien fete Aeliz, 
par ci passe li bruns, li biaus Robins. 
Biau se para et plus biau se vesti 
Marchiez la foille et ge qieudrai la flor. 
Par ci passc Robins li amorous, 
Encor en est li herbages plus douz. 
Que de Robin que d'Aaliz, 
tant ont chanté que jusq'as liz 
ont fetes durer les caroles. 
Se sire Oedes de Ronqueroles 
trovast tel roi, ce fust barnez. 
Mes li tens est si atornez 
qu'en ne troeve mes qui bien face : 
por ce s'enledist et efface 
chevalerie hui est li jors. 
Cele grant joie et ciz sejors 
dura bien .XV. jors passez. 
Quant cil qu'il avoit amassez 
voelent raler en lor païs, 
lors venoient, ce m'est avis, 
si biau present et si biau don 
et joiau de mainte façon 
qu'il done chascun et chascune 
Il n'i avoit dame nesune 
ne pucele qui noient vaille 
cui il ne doinst, ainz que s'en aille, 
et fet chascune tant d'onor 
qu'il desert sa grace et s'amor. 
Itels rois doit bien tenir terre 
qui se set avoir et conquerre 
l'amor et le cuer de ses genz. 
Cist assambloit les parlemenz 
por veoir ses barons ensamble. 
Il n'estoit mie, ce me samble, 
de cez rois ne de cez barons 
qui donent or a lor garçons 
rentes et prevostez a ferme, 
dont les terres et il meesme 
sont destruites, et il honi, 
s'ont tot le monde aviloni. 
Ce met les prodomes arriere 
et les mauvés en la chaiere. 
Mal fet bers qes met en baillie, 
que ja por nule segnorie 
nuls vilains n'iert se vilains non. 
Cist empereres, cist prodom 
lor fu toz tens adés eschis. 
De vavassors fesoit baillis 
qui aiment Deu et criement honte 
qui s'onor et quanqu'a lui monte 
li gardoient come lor oils. 
L'empereres voloit mout miex 
que li vilain et li bourjois 
gaaignassent de lor avoirs 
qu'il lor tolist por tresor fere ; 
car, quant il en avoit afere, 
il savoit bien que tot ert soen. 
Et ce li venoit de grant sen, 
q'a son besoig estoit tot prest 
et le chatel et le conquest : 
il n'en erent se garde non, 
et s'erent riche et de grant non 
et marcheant de grant avoir. 
Il ne trovoient bel avoir 
a nule foire ou il alassent, 
ne biau cheval, qu'il n'achatassent 
por presenter l'empereor. 
Mout li fesoient plus d'onor 
cil present que s'il les taillast. 
Ja nuls marcheanz qui alast, 
ne siens ne autres, par sa terre, 
por nul besoig, por nule guerre, 
ne soufrist qu'il fust destorbez. 
Tant larrons avoit essorbez, 
tant robeors fet essillier, 
si seür com par un moustier 
aloit chascuns par mi son regne. 
Bien vit li hauz princes et regne 
qui si sagement tient sa terre. 
Or avint que li quens de Guerre 
avoit guerre au duc de Baiviere. 
Por nul avoir ne por proiere 
ne voloit li dus doner triue. 
L'emperere ala en l'aiue 
le conte, si les apesa, 
et fist tant que li dus besa 
le conte, mes ce fu a paine. 
Mout fet bien prodom qui se paine 
de pes querre en mainte maniere. 
En ce qu'il revenoit arriere 
a un sien chastel sor le Rin, 
s'iert un jor levez par matin, 
et li jors eschaufa vers tierce, 
et il ot chevauchié grant piece : 
ce sachiez qu'il li anuia. 
Un sien vïeleor qu'il a, 
q'on apele a la cort Juglet, 
fist apeler par un vallet. 
Il ert sages et de grant pris 
et s'avoit oï et apris 
mainte chançon et maint biau conte. 
Li vallez ert filz a un conte, 
si l'apela tant que cil vient. 
Fet l'empereres : « Se te vient 
d'orgoeil ou de melancolie 
que tu hez tant ma compegnie ? 
Dehez ait sanz moi qui t'aprist ! » 
En riant par le frain le prist, 
s'issent fors del chemin amdui. 
Fet li empereres : « J'ai hui, 
certes, eü mout grant someil. 
Aucun conte dont ge m'esveil 
me conte, fet il, biaus amis. » 
En riant li a lores mis 
le braz senestre sor l'espaulle. 
Fet il : « Nel tenez mie a faule : 
une mervelle qui avint 
uns bachelers, qui de la vint 
ou cë ot esté, me conta. 
En cele Champaigne hanta 
uns chevaliers preuz et vaillanz, 
et si ert biaus et avenanz 
et de mout sage contenance. 
Si amoit une dame en France, 
en cele marche de Perthois ; 
por riens q'en li meïst a chois, 
ne lessast il qu'il n'i alast. 
Il n'est chevaliers, s'el l'amast, 
qui ne cuidast bien estre rois. 
La biauté, le pris del Barrois 
au jor que plus en pot avoir, 
ce sachiez de fi et de voir, 
si fu noienz avers cestui. » 
Fet li empereres : « Meshui 
n'avrai ge talent de dormir ! 
Car pleüst or au Saint - Espir, 
si m'eüst cousté .V. C, mars 
et que mes chastiax fust toz ars 
anquenuit ainz que g'i entrasse, 
par covent que gë encontrasse 
un autretel come cil fu, 
si fust tote la vile en fu, 
Diex, com fust or sires de mi ! 
N'iert pas la dame sanz ami 
qui si l'avoit preu et vaillant ! 
Por Deu, Juglet, or di avant 
se la dame fu si plesanz 
endroit soi com cil fu vaillanz : 
ce fust mervelle, ce m'est vis. » 
Fet Juglés : « Ce que ge devis, 
cil fu mout preuz ; mes c'est noienz 
avers celi de cui comenz 
a descrivre com el ert bele : 
sa bloie crigne recercele 
en ondoiant aval le vis ; 
a flor de rose, a flor de lis 
samble la face de color, 
car la rougeur o la blanchor 
i fu mout soutilment assise. 
De riens n'i fu pas entreprise 
Nature, qui la fist tant bele 
q'en tot le mont jusq'a Tudele 
ne peüst l'en sa per trover. 
Les oils ot beaus por esgarder, 
vairs et clers plus que n'est rubis, 
sorcils bien fez, lons et tretiz, 
non pas joignanz, c'est veritez ; 
les denz de la bouche et le nez 
avoit toz fez par maiestire. » 
N'aprist pas hui si a descrire 
qui l'embeli en tel meniere. 
« Mout par avoit simple la chiere, 
blanche poitrine, blanc le col. 
Il n'ot si bele jusqu'a Dol ; 
cors ot gent, biaus braz, beles mains. 
Nus ne peüst estre vilains 
por qu'il fust en sa conpegnie, 
tant ert plaine de cortoisie 
et de sens o la grant beauté. 
Ce sachiez vos de verité 
qu'ele ert tel com ge la devis. 
- Or tien, fet il, cest mantel gris, 
certes, qu'il est bien emploiez. 
Je voudroie estre el cors plaiez, 
mes que ge mort n'i receüsse, 
par tel covent que ge seüsse 
s'en France a mes tele ne tel. 
Ja Diex ne me maint a l'ostel, 
s'il i a lieu, se gel savoie, 
que demain ne fust a la voie 
li messages por l'aler querre ! 
Et s'il voloit avoir ne terre, 
et bon segnor et bon ami, 
tost avroit recovré en mi. 
De la dame ne di ge mie : 
toz i morrai sanz tele amie, 
q'en mon regne n'a sa pareille. » 
Fet Jouglés : « Vos dites mervelle, 
que n'est ne si preuz ne si bele 
ne chevalier ne damoisele 
q'ausi bele encore ne soit 
et ausi preuz, ou que ce soit. 
Si vos di bien que g'en sai une, 
et que ge n'ai doné nesune 
beauté celi que ceste n'ait, 
ce dit bien chascuns qui la voit. 
Et si sai bien com el a non, 
que ses freres est de haut non 
et de mout gregnor pris encore 
que cil dont ge vos disoie ore 
qui si estoit bien entechiez. 
- Biaus amis Jouglet, or sachiez : 
se ge de ce puis certains estre, 
de bone heure vos fist Dex nestre, 
qu'a toz jors mes vos en ert miex, 
einsi joie ge de mes iex, 
se ge, par vos, sai le manoir 
et la terre ou il puet manoir, 
cil qui tant est et preuz et biaus. 
Tient il ne cité ne chastiaus ? 
De quel richece puet il estre ? » 
Fet Jouglés : « Onques ne pot pestre 
de sa terre .VI. escuiers 
puis qu'il fu primes chevaliers, 
et s'est et a gris et a ver 
toz tenz, et esté et iver, 
et a soi tiers de compegnons ; 
car ses granz pris et ses renons 
et ses granz cuers et sa proece 
le porvoit si bien et adrece 
qu'il a terre et avoir assez. 
- Mout a Dex en lui amassez 
toz ses granz biens, fet l'emperere. 
Mout puet estre lie la mere 
qui porta filz de si haut cuer. 
Bien me devroit on geter puer 
se ge ne l'ai a compegnon. 
Or me di coment il a non. 
- Guillame de Dole l'apelent 
tuit cil qui el païs reperent, 
non pas por ce qu'ele soit soe. 
- Di moi dont por qoi s'en avoue ? 
- Qu'il en maint pres, a un plessié ; 
s'a par Dole plus essaucié 
son sornon que par une vile : 
ce vient plus de sens que de guile. » 
Fet l'empereres : « Ce fet mon. 
Et sa suer, coment a a non, 
qui si a bel et gent le cors ? 
- Sirë, el a non Lïenors, 
ce dit li nons de la pucele. » 
Amors l'a cuit d'une estencele 
de cel biau non mout pres del cuer ; 
or li seront, sachiez, d'un fuer 
totes les autres por cesti. 
« Beneoiz soit qui cest non basti 
et li prestres qui fu parrins ! 
Il fust arcevesqes de Rains, 
se je fusse sires de France. 
- Or n'i a fors de l'aliance 
fere erroment entre vos .II., 
fet Jouglés. - Si te consaut Dieus, 
or me rembeliz la pucele. » 
Cil s'aperçoit mout bien que cele 
li plesoit ja par oïr dire, 
et au samblant que il remire 
li est avis qu'il l'aime ja. 
« Juglet, fet il, ne me di ja 
ne plus ne mains que tu en sez. 
En la moitié a el assez 
de sa beauté por estre dame 
ou d'un empire ou d'un roiaume, 
se m'en as la verité dite. » 
Lors li a cil mout bien descrite 
la gentil pucele honoree. 
« Ha ! Dex, com buer fu onques nee, 
et cil plus cui ele amera ! 
Sempres covient savoir qu'ira 
querre son frere le matin, 
a cui ge me doig et destin 
por servir de cuer et de cors. » 
En riant li dit Jouglez lors, 
qui ert sages et apensez : 
« Del cors, voir, avra il assez, 
qu'il n'est mie si covoitous ; 
et Lïenors as blons chevouls 
avra le cuer, se m'en creez. » 
Fet il en riant : « Gars provez, 
com ez ore de mal apens ! 
Or cuides tu, voir, que ge pens 
mains au frere q'a la seror ? 
En mon roiaume n'en m'onor 
n'afferroit pas q'el fust m'amie. 
Mes por ce qu'el n'i porroit mie 
avenir, i voel ge penser. 
Or nos a fet soëf passer 
la jornee, soe merci. 
- Je lairai nostre conte ici 
et vos savez bien ou ge les. 
Il est bien tens d'ateindre huimés 
nostre route et noz conpegnons. » 
Fet il : « Tu diz voir, or poignons. » 
Et si chantent ceste chançon 
en l'onor monsegnor Gasçon : 
Quant flors et glais et verdure s'esloigne, 
que cil oisel n'osent un mot soner, 
por la froidor chascuns crient et resoigne 
tresq'au biau tens qu'il soloient chanter. 
Et por ce chant, que nel puis oublier, 
la bon'amor dont Dex joie me doigne, 
car de li sont et vienent mi penser. 
Ainçois qu'il l'aient dite toute, 
estoit ja li plus de la route 
el chastel, et li ostel pris. 
L'empereres, qui ot le pris 
entor lui de chevalerie, 
erroment o grant compegnie 
est entrez el chastel aprés. 
Par une porte de ciprés 
au palés vienent, si descendent. 
Li seneschal les i atendent ; 
l'eve aprestent, napes sont mises ; 
n'i ont pas fet granz ademises, 
ainz en fist on lués quanq'en dut. 
Couchier se vet, quant il li lut 
et sa grant gent fu departie. 
Par Jouglet, cui il ot partie 
sa robe as chans, fist apeler 
un clerc, si li fist aporter 
encre, parchemin et l'afere 
quë il covient a letres fere. 
Tuit troi vont en la garde robe ; 
Jouglez de sa cote le robe 
dont il avoit ja le mantel, 
que que li clers fist bien et bel 
les letres teles a devise 
com l'empereres li devise ; 
puis les fist en or saëler. 
Aprés fist un vallet mander 
qui est venuz, s'ot non Nicole : 
« Mon segnor Guillame de Dole, 
fet il, me porteras cest brief. » 
Ce ne sai ge s'il li fu grief, 
mes il dit : « Sire, volentiers. 
- Sez tu, fet il, que dit li briés ? 
Que je li mant et si li pri, 
lués qu'il avra cest brief oï, 
qu'il monte et viegne a moi lués droit 
par cele foi quë il me doit ; 
et s'il est a tornoi n'a guerre, 
por ton roncin mengier, au querre 
ne fines, si l'aies trové 
et le brief de par moi mostré. 
Or pense bien de la besoigne. » 
Il a conmandé q'en li doigne 
.II. marz d'esterlins por despendre, 
ou plus encor, s'il en veut prendre. 
Puis li dist qu'il se voist couchier 
et liet matin por chevauchier 
au roisant, si fera que sages. 
Cil estoit de fere messages 
assez plus duiz que bués d'arer. 
Au matin lieve por errer, 
si se vest et heuse et atorne ; 
el roncin monte, si s'en torne 
et se seigne a l'issir de l'uis. 
Je ne demandai onques puis 
ou il jut la premiere nuit, 
mes mout li greva voir, ce cuit, 
ce qu'il aloit seuls au plessié. 
L'empereres, qu'il a lessié 
gisant de la ou il torna, 
au matin, quant il se leva, 
si fist ovrir une fenestre. 
Li soleils, plus clers que puet estre, 
geta ses biaus rais par son lit ; 
de sebelin et de samit 
ot covertoir a roses d'or. 
Por l'amor bele Lïenor, 
dont il avoit el cuer le non, 
a comencié ceste chançon : 
Li noviaus tens et mais et violete 
et roissignox me semont de chanter ; 
et mes fins cuers me fet d'une amorete 
un doz present que ge n'os refuser. 
Or m'en doint Dex en tel honor monter, 
cele ou j'ai mis mon cuer et mon penser 
q'entre mes bras la tenisse nuete 
ainz q'alasse outremer. 
Einsi se conforte en chantant, 
et cil qui chevauchoit errant 
vers Dole tot le grant chemin 
se fut tant levez par matin, 
puis qu'il vit qu'il l'estut a fere, 
q'en mains d'uit jors vint au repere 
mon segnor Guillame de Dole. 
Renomee, qui par tot vole, 
l'a mené tot droit au plessié. 
Grant trot, non pas le col bessié, 
entre en la vile par la porte 
o tot le seël d'or qu'il porte. 
Il n'estoit pas toz a aprendre : 
il ala ainz son ostel prendre 
qu'il entendist a autre rien. 
Et quant il fu herbergiez bien 
et ses roncins bien aesiez 
et il des heuses deschauciez, 
chauciez s'est d'autre chaucemente. 
Un chapel de flors et de mente 
li dona la fille son oste. 
Puis prent la boiste, si en oste 
les letres et vet a la cort. 
A un garçon a pié qui cort, 
qui un trop beau levrier enmaine, 
demande quel vie en i maine ; 
il dit que l'en i veut mengier. 
« Je peüsse ja trop targier », 
fet il lors droit a soi meesmes ; 
mout s'apertist et mout s'acesme, 
que qu'il monte en la sale amont. 
Li sire ert lués de Rougemont 
venuz d'un grant tornoiement, 
s'avoit chevaliers et mout gent 
par cele sale a grant plenté. 
Il a un vallet acosté, 
si li a dit qu'il li moustrast 
son segnor avant qu'il menjast. 
Cil li moustre mout bien au doit. 
Li vaslez en vet la tot droit ; 
por ce q'on nel tenist a fol, 
osta le mantel de son col, 
qu'il n'est pas droiz qu'il i remaigne : 
« Li empereres d'Alemaigne, 
de par cui ciz briez est venuz, 
vos mande, sire, mil saluz 
come cil qui vos aime et prise. 
Sachiez que grant faim li est prise 
de vos veoir prochainement. » 
Il li respont mout sagement : 
« Frere, dit il, l'empereor 
doint Diex grant joie et grant honor 
autant com mes cuers en desire. 
Et, por Deu, que fet il, mis sire ? 
Mout a grant tens que ge nel vi. 
- Gel lessai tot sain, Deu merci. 
- Certes, fet il, ce m'est mout bel. » 
Mout resgarderent le seël 
et li chevalier et les genz. 
Mout en avoit de tex laienz 
qui onques mes ne virent tel. 
Fet il : « Alez a son ostel, 
gardez qu'il soit bien herbergiez. » 
Ainz que li sëauls soit brisiez, 
il vet a la chambre sa mere : 
« Vez, dame, dit il, l'emperere 
m'a envoié cest seël d'or ; 
mes ge ne sai qu'il a encor 
dedenz, mes ge le savrai ja. » 
D'un sien coutel le revercha, 
si en trest le parchcmin fors. 
Sa suer, la bele Lïenors, 
en ot l'or por un soen fermail. 
Quant ele vit le bel cheval 
et un roi tot armé deseure : 
« Ha ! dame, se Dex me sekeure, 
fet ele, or doi mout estre lie 
quant j'ai un roi de ma mesnie. » 
Mis sire Guillame s'en rit. 
« Se Deu plest et Saint - Esperit, 
c'est tote honor qui vos vendra, 
fet la mere, ja n'i faudra : 
li cuers le m'a toz jors bien dit. » 
Uns siens chevaliers qui porvit 
la letre si li a leüe : 
« Li empereres vos salue ; 
aprés, si vos mandë et prie, 
lués q'avrez ceste letre oïe, 
que ja n'i querez nule essoigne 
por aloigne ne por besoigne, 
que vos n'ailliez a lui lués droit, 
qu'il n'iert mes liez jusqu'il vos voit. 
- Filz, vos irez, ce dit la mere. 
Grant honor vos fet l'emperere 
quant il si belement vos mande. 
- Dame, ainz irons a la vïande 
et puis aprés si ferons el. » 
L'en done l'eve par l'ostel, 
si assieent li chevalier. 
Cil qui tot set sanz ensegnier 
quanqu'il apartient a honor 
prist le vallet l'empereor 
qui mout estoit de bone part, 
si se vont seoir d'une part 
de la table a un des corons. 
Char orent assez et poissons 
a cel mengier a grant plenté. 
« Biaus amis, or avez esté, 
fet il, maintes foiz miex serviz. 
Mout mengissiez or a enviz 
ceste vïande a vavassor 
en la maison l'empereor. 
- Sire, dit il, ce n'est pas doute, 
mes venoison qui flere toute 
de senglers, de cers sanz seson, 
de cë avons a grant foison, 
et de pastez viez et moussiz : 
quant il ne sont preuz as souriz, 
lors sont il bon as escuiers. 
- Dex ! fet il a ses chevaliers, 
or cuidoie que chacissons 
et que nos nos sejornissons 
.VIII. jors toz plains sanz removoir. 
Or me restuet par estovoir 
tot maintenant aharneschier 
si com por demain chevauchier, 
ou avoir male volenté 
a court. - Vos dites verité, 
fet li vallez, ce n'est pas fable. 
Mes fetes oster ceste table, 
si atornons si cest afere 
qu'il n'i ait ainquenuit que fere, 
qu'il covendra matin movoir. 
- Frere, fet il, vos dites voir. » 
Lors s'est levez, et tuit li autre ; 
et li vallez, triez un triez autre, 
qui ot esté en autre yver, 
ala veoir son roncin ver, 
savoir s'il avoit que mengier. 
A sa mere, qui mout l'ot chier, 
revet en sa chambre parler. 
El li comence a demander 
qel gent il menra ovoec lui. 
« Dame, fet il, gent sanz anui 
si sont mout bon en cest voiage. 
Je n'i menrai ja, que je sache, 
ovoec moi que .II. compegnons. » 
Si li noma ciaus par lor nons 
de cui cuidoit avoir honor 
en la meson l'empereor, 
qui erent preu et bien parlant 
ne n'ierent mie si enfant 
que chascuns n'ait .XXX. anz passez. 
« Biax fils, dit ele, or en pensez, 
gardez que riens ne vos souffraigne, 
que l'en ne die en Alemaigne, 
quant vos serez a cort venuz, 
que vos soiez povres ne nuz. » 
Fet sa suer bele Lïenors : 
« Vez la .III. pere, por son cors, 
de robe fresche a cele perche. 
Le cheval le conte de Perche 
face trere lez son escu. » 
Cil qui maint estor ot veincu 
fist apeler ses conpegnons : 
« Moi et ma dame disïons 
que vos vendrez o moi amdui. 
Si pensez d'atorner meshui 
et vos armes et voz hernois. 
- Nos avomes biaus escuz froiz, 
seles et lorains envoisiez. 
Vos ne verrez si atiriez 
.III. chevaliers devant un mois. » 
Li serjans, qui ne fu pas mois, 
fu en la sale revenuz. 
Mis sire Guillame est issuz 
de la chambre, et si conpegnon. 
Li vallez vint en la meson ; 
toz seuls ala riant vers lui : 
« Mauvés solaz vos ai fet hui, 
fet il, mes ç'a esté par vos. 
Mes tant ai esploitié que nos 
mouvrons le matin au serain. 
Venez en, fet il, main a main, 
si vos moustrerai mon tresor. » 
Sa mere et bele Lïenor 
le maine en la chambre veoir. 
Or sachiez de fi et de voir 
que il en a mout fet por lui, 
que ja mes n'entrera puis hui 
en chambre a dame n'a pucele 
ou il voie nule si bele. 
Il la salue, et ele lui, 
puis si s'assieent ambedui ; 
et cele s'assist delez euls, 
qui mout avoit blons les cheveuls 
et s'ert mout simple et petit cointe. 
Desor une grant coute pointe 
ouvroit sa mere en une estole : 
« Vez, fet il, biaus amis Nicole, 
quel ovriere il a en ma dame. 
C'est une mervellouse fame 
et set assez de cest mestier. 
Fanons, garnemenz de moustier, 
chasubles, beles aubes parees, 
ont amdeus maintes foiz ouvrees. 
Frere, c'est aumosne et deduis ; 
ses met as povres moustiers vuis 
de garnemenz et de richece. 
- Que Dex me doint joie et leece 
et de moi et de mes enfanz, 
ce li sui ge toz jors proianz ! » 
Fet cil : « Ci a bone oroison ! 
- Dame, fet il, une chançon 
car nos dites, si ferez bien. » 
Ele chantoit sor tote rien 
et si le fesoit volentiers. 
« Biaus filz, ce fu ça en arriers 
que les dames et les roïnes 
soloient fere lor cortines 
et chanter les chançons d'istoire ! 
- Ha, ma tres douce dame, voire, 
dites nos en, se vos volez, 
par cele foi que me devez. 
- Biau filz, mout m'avez conjuree, 
ja ceste foiz n'iert parjuree 
tant com ge le puisse amender. » 
Lors conmença seri et cler : 
Fille et la mere se sieent a l'orfrois, 
a un fil d'or i font orïeuls croiz. 
Parla la mere qui le cuer ot cortois. 
Tant bon'amor fist bele Aude en Doon ! 
« Aprenez, fille, a coudre et a filer, 
et en l'orfrois orïex crois lever. 
L'amor Doon vos covient oublier. » 
Tant bon'amor fist bele Aude en Doon ! 
Quant el ot sa chançon chantee : 
« Certes, mout s'est bien aquitee, 
fet cil, ma dame vostre mere. 
- Certes, Nicole, biau doz frere, 
bien seroit la chose atiree, 
se ma suer s'estoit aquitee. » 
Ele s'en sosrit belement 
et si set bien certainement 
qu'el n'en puet en nule maniere 
eschaper, se por la proiere 
en veut riens fere de son frere. 
« Ma bele fille, fet la mere, 
il vos estuet feste et honor 
fere au vallet l'empereor. 
- Ma dame, bon voeil le ferons. » 
Lors conmença ceste chançon : 
Siet soi bele Aye as piez sa male maistre, 
sor ses genouls un paile d'Engleterre, 
et a un fil i fet coustures beles. 
Hé ! Hé ! amors d'autre païs, 
mon cuer avez et lïé et souspris. 
Aval la face li courent chaudes lermes, 
q'el est batue et au main et au vespre, 
por ce qu'el aime soudoier d'autre terre. 
Hé ! Hé ! amors d'autre païs, 
mon cuer avez et lïé et souspris. 
Quant el ot chanté haut et bien : 
« Or ne me demandez plus rien. 
- Non ferai ge, ma bele suer, 
se la franchise de vo cuer 
ne vos en fet dire par grace. 
- Ja ne voudrez que je n'en face : 
par cest covent dirai encore », 
fet cele qui la trece ot sore 
et blonde sor le blanc bliaut. 
Lors conmença seri et haut : 
La bele Doe siet au vent ; 
souz l'aubespin Doon atent. 
Plaint et regrete tant forment 
por son ami qui si vient lent : 
« Diex, quel vassal a en Doon ! 
Diex, quel vassal ! Dex, quel baron ! 
Ja n'amerai se Doon non. » 
« Com ez chargiez, com ez floriz ! 
A toi me mist plet mes amis, 
mes il ne veut a moi venir...
.............................. 
« Dex, quel vassal a en Doon ! 
Dex, quel vassal ! Dex, quel baron ! 
Ja n'amerai se Doon non. » 
Quant el ot ceste parfenie : 
« Or seroit ce sanz cortoisie, 
fet ele, qui plus me querroit. » 
Dit li vallez : « Vos avez droit », 
qui estoit a l'empereor. 
« Or avez le gré et l'amor 
et la querele et voz amis. » 
Le remanant del jor ont pris 
en deduiant jusq'au souper. 
Ainz que cil qui n'ot point de per 
s'en alast en la sale arriere, 
la mere prist une aumosniere 
et la suer un fermail trop bel 
q'el a doné au damoisel 
et por son frere et por s'onor 
et por l'amor l'empereor. 
Il lor en rent .V. C. merciz 
et dit que bien li ert meriz 
ciz biaus presenz, s'il auqes vit, 
et se pense c'ainc mes ne vit 
si bons enfanz ne tele mere, 
si le savra li emperere. 
Il prent congie a bele chiere, 
si s'en vont en la sale arriere 
ou li soupers ert atornez, 
mout biaus de vïandes assez : 
flaons de let, porciax farsiz, 
dont li ostex ert bien garniz, 
et bons conins, poulez lardez 
(de ce estoit granz la plentez), 
et poires et fromages viez. 
« Nos n'avomes autres daintiez, 
frere, fet il, ce poise moi. 
Vos, genz de la meson le roi, 
ne connoissiez cez mes de vile. » 
Font li compegnon : « Il vos guile. » 
Fet li vallez : « N'en verrez el, 
si me honist en son ostel ! » 
Einsi se joent et envoisent ; 
de biauz moz le souper aoisent 
de chevalerie et d'amors. 
Qui est entechiez de tex mors 
ne puet a proëce faillir. 
Li seneschal firent coellir 
les napes quant il le covint, 
et vallet saillent plus de .XX., 
qui a bacins, qui a touaille. 
Li escuier et la pietaille 
vuident la sale et les mesons. 
Il parole a ses conpegnons, 
a ciax qui doivent remanoir ; 
de deduiz, de chevax, d'avoir 
fist a chascun sa volenté. 
Si ont lués lor oirre apresté 
ainçois qu'il alassent couchier, 
qu'il n'i ot fors dou chevauchier 
au matin, quant il se leverent. 
Or sachiez que, quant il monterent, 
il i ot ploré maintes lermes. 
.III. somiers a robes et armes 
orent, et granz chevax de pris. 
Mout a belement congié pris 
a sa seror et a sa mere : 
« A Deu, biau filz ! - A Deu, biau frere ! 
- A Deu, tuit ! » quant il s'en tornerent. 
Or sachiez que tuit en plorerent 
li remegnant por eles deus. 
Or s'en vont, or les consaut Deus ! 
Or chevauche delez Nicole 
li gentils Guillame de Dole, 
s'ist de la vile entor plessiee. 
Ce sachiez, mout i a lessiee 
sa mere et sa seror dolente, 
qui plus estoit droite d'une ente 
et plus fresche que nule rose. 
Que il ne dort ne ne repose 
en une vile q'une nuit 
ne por solaz ne por deduit, 
mout li erent li lonc jor cort. 
Cel jor qu'il dut venir a cort, 
entre lui et ses conpegnons, 
por le deduit des oisellons 
que chascuns fet en son buisson, 
de joie ont comencié cest son : 
Lors que li jor sont lonc en mai, 
m'est biaus doz chant d'oisel de lonc. 
Et quant me sui partiz de la, 
menbre mi d'une amor de lonc. 
Vois de ça embruns et enclins 
si que chans ne flors d'aubespin 
ne mi val ne qu'ivers gelas. 
Fet Nicole, ou mout a solas, 
quant vint a la fin de son son : 
« Nos serons par tens en meson ; 
il m'en covient avant aler 
por nostre hostel fere atorner. » 
Fet il : « Ci ne voi se bien non ; 
menez o vos un conpegnon 
qui revendra encontre nos. 
- Venez en, fet il, moi et vos », 
a un vallet qui ot troussee 
une coute pointe enversee 
(il ot de grant beauté le los). 
Amdui s'en vont les granz galos 
au chastel ou li emperere 
ot sejorné puis qu'il s'en ere 
tornez por le prodome querre. 
Onc puis une lieue de terre 
ne s'esloigna por chevauchier, 
ainz se fu fez iloec saignier, 
a poi de gent et sanz anui, 
et Jouglés toz jors ovoec lui 
qui li ramentoit cele joie. 
Ahi ! Dex, com il se desvoie 
de ce qui plus li touche au cuer ! 
Cel jor fesoit chanter la suer 
a un jougleor mout apert 
qui chante cest vers de Gerbert : 
Des que Fromonz au Veneor tença, 
li bons prevoz qui trestot escouta 
tant atendi que la noise abessa. 
Sor l'arestuel de l'espié s'apuia. 
Ou voit Fromont, pas ne le salua. 
« Fromonz, dit il, ge sui de ciaus de la. 
Gerbers mis sire, qui a vos m'envoia, 
par moi vos mande, nel vos celerai ja, 
que li envoies Foucon que ge voi la 
et Rocelin, car amdeus pris les a. 
Et s'il le nient, bien est qui provera 
en totes cors, la on les trovera, 
ou en la toe, se sauf conduit i a. » 
Fouqes rougi, Rocelins embruncha. 
Mal soit de cel qui onques mot sona ! 
Li viex Fromonz forment s'en aïra. 
« Par Deu ! provos, qui ça vos envoia 
mout belement de vos se delivra ! 
Se dont vos vit, ja mes ne vos verra, 
et, s'il vos voit, ne vos reconoistra. 
Encor me menbre, ne l'oublierai ja, 
d'un guerredon que me feïstes ja : 
li rois de France un cheval me dona 
voiant voz oils, .C. livres li cousta ; 
vos l'oceïstes, q'ainc ne se remua. 
A Geronvile, au pié dou pont de ça, 
uns chevaliers un tel cop m'i dona 
desor mon heaume que tot le m'enbarra ; 
prendre me fist au col de mon cheval. » 
Et dit Guirrez : « Fromont, entendez ça, 
ce fu mes filz qui a vos s'acointa, 
mort vos eüst, mes il vos espargna. 
S'il a aaise, encor i referra... 
Que que cil chante de Fromont, 
ez vos le vallet contremont 
le degré, qui ot l'ostel pris 
au gentil chevalier de pris, 
ou plus bel de tot le marchié 
(il li avoit bien enchargié), 
au grant pignon plain de fenestres. 
Le biau solier o toz les estres 
avoit fet jonchier de verdure. 
Et cil sont si grant aleüre 
venu aprés qu'il i sont ja 
a l'ostel, ou mout grant rage a. 
Que qu'il descendoient tuit .III., 
ez vos celui devant le roi 
qui li demande : « Qex noveles ? » 
Fet li vallez : « Bones et beles ! 
- Trovas tu mon segnor Guillame ? 
- Oïl, par covent q'el roiaume 
le roi de France n'a son per. 
- Hé ! Dex, vendra il au souper ? 
- Par foi, fet il, ainc n'oï tel ! 
Ge l'ai ja mené a l'ostel 
en ce marchié chiez un borjois. » 
Lors saut sus Juglez demanois : 
« E non Deu ! fet il, et ge la ! 
- Ha ! ha ! Juglet, or i parra, 
com vos le me saluerez. 
Bien est a droit port arrivez, 
ce li dites que ge l'i mant. » 
Cil s'en torne de maintenant. 
L'empereres celui apele 
en sus de gent vers la chapele : 
« Nicholin, foi que doiz honor, 
or di, veïs tu sa seror ? 
- Tesiez, fet il, ne dites mes ! 
Nus hom, s'il n'estoit bien confés, 
ne doit parler de tel merveille. 
Ele fu nee sanz pareille 
et de beauté et de simplece. 
De son beau chanter par est ce 
une tres douce melodie. 
Nuls ne l'oit qu'autretel n'en die. 
- Et que sez tu ? - Ge l'ai oïe. » 
Ne le feri pas lez l'oïe 
qui si li loe la pucele. 
« Conment, fet il, si est si bele ? 
- Voire, fet il, ce n'est pas doute, 
non d'une chose, mes de toute, 
de braz, de cors, de chief, de vis. 
Aussi passe, ce m'est avis, 
de beauté bele Lïenors 
totes les autres, com li ors 
toz les autres metails dou monde. 
- Ne fet pas a son biau non honte, 
a ce que voi, fet l'emperere. 
Et que me diz tu de son frere ? 
Mout le verroie volentiers 
- Ce rest uns trop biaus chevaliers, 
a un dur piz, a uns forz bras, 
a un chief crespe et aubornaz, 
a un biau vis, lonc et tretiz. 
S'a les oils rianz et hardiz 
et par reson lees espaulles. 
- Tels chevaliers fet l'en en faules : 
s'il est tels, dont est il faez ! 
- Ce dirés vos quant le verrez. 
Si tient adés trop riche hostel ; 
s'uns bien hauz hom le tenoit tel 
si i avroit il parlement : 
tant i a chevaliers et gent 
que l'en n'i puet son pié torner. 
- Or va tost, si fai atorner 
a son ostel quanqu'il voudra ; 
n'iere a aise trusqu'il vendra. » 
Cil s'en vet, et li rois remaint 
mout hetiez, et par laienz maint 
por feste dou bon bacheler 
que Jouglez devoit amener, 
qui a l'ostel ala poroec. 
Se sa suer venist or ovoec, 
dont par fust la joie pleniere. 
Si iert liez d'estrange maniere 
li rois qu'il ne puet estre en lieu. 
La chançon Renaut de Baujieu, 
De Rencien le bon chevalier, 
por son cors plus esleecier, 
de joie dou bon bacheler 
conmença lués droit a chanter : 
Loial amor qui en fin cuer s'est mise 
n'en doit ja mes partir ne removoir 
que la dolor qui destraint et justise 
samble douçor quant l'en la puet avoir. 
Nus biens d'amors ne puet petit valoir, 
ainz sont tuit douz qant on les aime et prise ; 
ce doit chascuns bien entendre et savoir. 
Tels puet dire que la morz li est prise 
por bien amer, qu'il ne dit mie voir, 
fals amant sont kel font par false guise, 
malvais loier lor en doint Dex avoir ! 
 Qui en porroit morir en bon espoir, 
gariz seroit devant Deu au joïse, 
por ce m'en lo quant plus me fet doloir. 
Or sachiez de fi et de voir 
qu'il prent toz les maus en bons grez. 
Et Jouglez, qui estoit alez 
querre le gentil chevalier, 
ainçois qu'il entrast el solier, 
quant il ot montez les degrez 
del solier, si s'est escriez : 
« Dole ! chevalier ! A Guillame ! 
Ou est li deduiz dou roiaume, 
li solaz et la grant proëce ? » 
Il saut sus : « Ha, Juglet ! q'est ce ? 
Dont venez vos, biaus doz amis ? » 
Ses braz li a lors au col mis 
et si en fet joie trop grant. 
Cil li dit lués de maintenant : 
« Que bien puissiez estre venuz ! 
Et si vos mande .C. saluz 
l'emperere, nostre bon sire. 
Si vos di que mout vos desire 
a veoir, ce sachiez de voir. » 
Ambedui se vont lués seoir 
d'une part a une fenestre. 
Lors li a conté tot son estre 
et la maniere de l'afere, 
conment il fist les letres fere 
et coment li rois le manda 
par le conte qu'il li conta. 
« Ne sai que vos deïsse plus, 
mes vos estes tot au desus 
et trestoz mestres de la cort. » 
Ses biaus braz, qui ne sont pas cort, 
li a lués mis de joie au col : 
« Beaus amis, fet il, que j'acol, 
buer vos levastes onc cel jor ! 
Mout avomes fet lonc sejor 
por vos atendre en cest chastel. 
- Vostre merci, or m'est mout bel 
de ce que je sai la verté 
et por qoi li rois m'a mandé. 
- Or fetes donqes bele chiere. » 
Nicholes rest venuz arriere, 
si fist atorner le disner : 
hastes et quanq'en pot trover, 
bons vins et gastelez fourrez. 
Quant li disners fu atornez, 
il portent amont la vïande. 
Mis sires Guillame conmande 
q'on apiaut son oste et sa fame. 
Fet Juglez : « Mandez a la dame 
q'el amaint ovoec li sa fille 
qui mout bel s'atorne et atire : 
en cest chastel n'a si vaillant. » 
Les napes mistrent li serjant 
sor vert herbe, sor biaus coissins ; 
il levent, puis se sont assis 
a cel disner a chevalier 
por atendre le grant mengier 
plus a aise jusq'a la nuit. 
Fet Juglés : « Je criem qu'il n'anuit 
l'empereor, ceste demeure. » 
D'escarlate noir come meure 
ot robe fresche a pene hermine ; 
mout soëf flerant et mout fine 
la vesti lués q'en ot mengié. 
« Ha ! fet Juglés, Dex ! or voi gié 
robe de la taille de France. » 
Tant i ot il de segnorance, 
li biaus, li prous, li debonaires, 
que li autre orent penes vaires 
a sables noirs soëf flairanz. 
Mout fu ore mains acesmanz 
Huedes de Rades de Crouci 
d'un de cez .III. que je di ci, 
encor ot il assez avel. 
La pucele dona chapel, 
a chascun, d'indes flors trop beles. 
Blans ganz et ceintures noveles 
lor aporta li chamberlens. 
Que que chascuns vestoit les soens, 
on lor amaine lor chevax, 
granz destriers de pris, bons et biax, 
d'Espaigne, a lorains de Limoges. 
Que qu'il avaloient des loges, 
la borjoise se prist bien garde 
que mon segnor Guillame esgarde 
sa fille, qui si ot biau cors. 
Mout sambla bien haut home lors 
quant il fu sor le grant destrier : 
« Jouglet, fet il, sail ci detriers, 
frere, si me feras solas. » 
Fet la pucele : « Je vos has, 
Juglet, que ne chantastes puis 
quë entrastes dedenz cest huis. » 
Mes sires Guillames s'en rit : 
« Certes, fet il, mout a bien dit. » 
Si dit : « Or le me pardonez. 
- Volentiers voir, se revenez 
anquenuit o tot la vïele. 
- Volentiers voir, ma damoisele, 
se nos devons fere caroles. » 
Mout les tient de beles paroles 
tot de front sor le pavement. 
Or sachiez bien certainement, 
mout lor furent bel li chapel. 
Lor sires ot tret en chantel 
son mantel sor son braz senestre. 
Tuit cil de la rue et de l'estre 
le resgardent a grant mervelle, 
quant Juglés li chante en l'orelle : 
Aaliz main se leva. 
Bon jor ait qui mon cuer a ! 
Biau se vesti et para, 
Desoz l'aunoi. 
Bon jor ait qui mon cuer a ! 
N'est pas o moi. 
Einsi s'en vont tote la rue. 
Bien de tant loig com uns hom rue 
se levoient les genz encontre : 
« Bone aventure et bon encontre 
vos doint hui Dex ! » font li borjois. 
« Ce ne sont pas genz a gabois », 
font il basset li uns a l'autre. 
Einsi s'en vont, triez un triez autre, 
le petit pas sor les destriers. 
Assez fu qui tint les estriers, 
ce sachiez, quant il descendirent. 
Quant li rois et ses genz le virent, 
le chevalier, de lor fenestre : 
« Par toz sains ! fet il, bien puet estre 
de celui la ce qe l'en dit. 
Vos ne verrez devant l'Endit, 
fet il au conte de Forois, 
ne ne veïstes mes des mois 
chevalier miex semblast prodome. » 
A briez moz vos dirai la some, 
que, puis le tens Paris de Troie, 
ne reçut on a si grant joie 
a une cort d'empereor 
chevalier a si grant honor : 
bien ait dont qui le deservi ! 
« Biaus amis, onc mes ne vos vi, 
fet li empereres Corras ; 
mout ai desirré voz solas 
et s'en ai bien grant faim eüe. 
Por atendre vostre venue 
ai ci atendu .XV. jors. » 
Grant chose est d'amer par amors, 
que l'en en est plus fins cortois. 
Main a main s'en vont vers le dois, 
et li autre aprés, dui et dui. 
L'empereres le vout vers lui 
asseoir, mes nel pot soffrir, 
q'en ne notast en son venir 
en lui se cortoisie non. 
Ainz s'assist, et si conpaignon, 
un poi plus bas que l'emperere. 
Il li a demandé s'il ere 
point privez dou roi d'Engleterre. 
Mout a eü longuement guerre 
encontre lui noz rois de France. 
Icele premiere acointance 
si vint de grant affetement. 
Et si conpegnon ensement, 
qui sorent mout bien q'en dut fere, 
se racointierent d'autre afere 
as conpegnons l'empereor. 
Ha ! se il osast por honor, 
com il parlast ja volentiers ! 
Ce ne fust mie de moustiers 
couvrir ne de chaucies faire, 
mes de la preus, la debonaire, 
de cui avoit le feu ou cors. 
Atant est venuz Jouglez lors 
qui set mout bien com las bués marge : 
« Ne contez pas vostre lignage, 
mes parlez d'armes et d'amors, 
car de lundi en .XV. jors 
iert li tornois a Sainteron. 
- E non Deu ! Jouglet, nos iron, 
fet lués droit mis sire Guillame. 
Il ne me faut q'un tot seul heaume, 
que j'ai trestout l'autre estovoir 
qu'il covient chevalier avoir : 
chauces, hauberc et hauberjon, 
cheval hardi come lion, 
fort et isnel et bien corant. » 
Fet Jouglez : « Et ge vos creant 
que heaume troverons nos bien. 
- Je perdi l'autre jor le mien 
quant je fui pris a Rougemont. » 
Fet lués li mieudres rois de mont : 
« Por ce que riens ne vos soufraigne, 
le mellor de tote Alemaigne 
vos donrai et le plus fetiz, 
et si fu il fez a Senliz. 
Si vos di q'on avroit encor 
des pierres q'ens sont et de l'or 
el nasel et ou cercle entor 
deniers por fere une grant tor. » 
Lors conmenda son chamberlenc, 
q'en claime Baudoïn Flamenc, 
que li aport le heaume ça 
qui li fu aportez pieça 
ovoec le hauberc de Chambli. 
Cil ne l'a pas mis en oubli, 
ainz l'aporte sanz delaier. 
Quant il l'ot mis hors dou heaumier, 
si l'essua d'une touaille : 
« E non Deu ! cils est biaus sanz faille, 
fet lués droit mis sire Guillames. 
Il n'a si bel en .II. roiaumes ; 
ce n'est pas dons de vavassor, 
non, ainz est dons d'empereor 
qui por tels joiauls doit aquerre 
les haus bachelers de sa terre. » 
Lors li baille par le nasel : 
« Tenez, encor vos donrai el. 
- Sire, fet il, Dex le vos mire. » 
Chascuns qui l'esgarde s'i mire 
ausi com en un mireoir. 
« Or ne puet mie remanoir 
por heaume, font si compegnon, 
dou tornoi que nos n'i aillon. » 
Fet l'emperere : « Or i parra. 
Dire orrons bien, qui i vendra, 
li qex en portera le pris. » 
Li serjanz a le heaume pris 
quë il avoit maint jor gardé ; 
quant il l'orent bien esgardé, 
il le ra mis en son heaumier. 
Fet il : « Or le portez arrier. 
Ainquenuit si vos en vendrez 
ovoec moi, si l'emporterez, 
quant je m'en irai a l'ostel. » 
Onques ne furent gent en tel 
come sont cil bon chevalier 
mon segnor Guillame acointier, 
et ses conpegnons ambedeus. 
Li serjant envoient as keus 
savoir s'il poënt nappes metre. 
Il n'i a que de l'entremetre, 
quë il ont le mengier tot prest. 
Sans alonge, sanz plus d'arrest, 
li rois leve, si s'est assis, 
et dus et contes trusq'a .VI., 
et par delez lui, a sa coste, 
a fet seoir son novel oste, 
q'entr'aus .II. n'ot quë un sol conte. 
Ne faz des autres nul aconte 
por ce qu'il erent de laienz. 
Des vïandes et des presenz 
ne redoit nuls fere devise, 
que chascuns ot quanqu'il devise, 
sanz atendre, sanz corroucier. 
Et il rot mout a ce mengier 
parlé de ce tornoiement ; 
et sachiez bien certainement 
qu'il i ot tex qui plus en dirent, 
ce sachiez bien, quë il n'en firent, 
et c'est a prodome mout let. 
Mes sire Guillames les let 
entr'euls parler, si ne dit mot. 
L'emperere, qui mout l'amot, 
le resgarde, s'aperçoit bien 
qu'il entendoit a autre rien, 
ce li est vis, qu'il ne disoit. 
Si fesoit il, car il pensoit 
au tornoi tot vaintre et outrer 
por son novel heaume honorer, 
ou il le conperra mout chier. 
Quant il sont levé dou mengier 
et l'emperere ot l'eve eüe 
et l'escuieraille menue 
et li anuis ist dou palais, 
ou l'en peüst fere un eslais, 
lors vindrent li menesterel. 
Li uns note un, li autres el, 
cil conte ci de Perceval, 
cil raconte de Rainceval, 
par les rens devant les barons. 
Cil Guillames que nos disons 
n'estoit mie toz a aprendre, 
ainz savoit mout bien reson rendre 
a ceuz a qui devoit parler. 
L'empereres, sanz apeler, 
le prent par la main, si l'enmaine, 
non por oïr de Charlemaine, 
ainz s'en vont en un lit seoir, 
ou il gastent pres tot le soir 
en demander de ses noveles. 
Celes qui plus li fussent beles 
n'osa il onqes amentoivre, 
por ce qu'il doute l'aperçoivre 
de lui et de ses conpegnons. 
Et Jouglés lor a dit chançons 
et fabliaus, ne sai .III. ou .IIII. 
L'empereres, por lui esbatre, 
le reveut de tant conforter 
qu'il veut ceste chançon chanter : 
Mout me demeure 
que n'oi chanter 
a tourtre a l'entree d'esté 
autresi com ge soloie ; 
mes une amor me desvoie 
et tient esgaré 
ou j'ai mon pensé, 
en quel lieu que onques soie. 
Tant ont sor la coute de soie 
envoisié et fet lor deliz 
que dient qu'iront a lor liz. 
Fet li rois : « Ausi irai gié, 
quant nos avromes pris congié, 
qu'il fet bon boivre aprés chançons. » 
Lors hucha l'en les eschançons. 
Atant ez vos un chapelain 
qui la coupe tint en la main 
aussi com une pierre en l'or. 
Li freres bele Lïenors 
but aprés le roi premerains. 
Je ne sai qui fu deerrains, 
mes quant tuit ont eü le vin, 
il a fet apeler Boidin, 
qui li a son heaume porté. 
Es chevax, qui sont apresté 
au degré, s'en vont main a main. 
« Mors soit ne dormira demain, 
fet li rois, bone matinee ! » 
Ceste parole mout agree 
a ciaus qui erent las d'errer. 
Li conpegnon firent porter 
Juglet a l'ostel la vïele 
por l'amor a la damoisele. 
.II. et .II. montent es roncins 
mis sire Guillame et Boidins ; 
uns autres reporta Juglet 
a l'ostel, ou l'en s'entremet 
d'alumer plenté de tortiz ; 
s'ont trové la bele Aaliz. 
Il descendent, si vont amont 
ou solier, ou li vallet ont 
bon fruit et bons vins a plenté. 
La dame et sa fille ont esté 
au mengier a mout grant deduit. 
Mout pres dusque vers mie nuit 
ont entr'ex chanté et ragié. 
Quant li chamberlenz prist congié, 
un sorcot, qui fleroit la graine, 
qui fut fez en cele semaine, 
d'escarlate et de vairs entiers 
li fist li gentils chevaliers 
aporter par un soen vallet ; 
si fres et si cler et si net 
l'a cil pris, qui l'en mercia. 
« Ha ! Dex, fet Juglés, com ci a 
biau sorcot et net por esté ! » 
Une chape, qui ot esté 
tote fresche o tot le sorcot 
qui la graine encore flerot, 
refet lués son oste aporter. 
Erroment, sanz plus arrester, 
dona Juglet sa roube hermine. 
Puis qu'il a tot mis a la mine, 
je ne sai qu'il en feïst el. 
La bone dame de l'ostel 
dona trop bon fermail a cote. 
« Gardez le bien, fet il, bel oste, 
qu'il vaut encore .XIII. livres. 
Ja nuls qui l'ait au col n'iert ivres, 
s'il bevoit tot le vin d'Orliens. » 
Dit li hostes : « Car fust il miens, 
ausi boi je trop tote jor. » 
La damoisele ot par amor 
sa ceinture d'argent ferree 
de loier, car el a chantee 
ovoec Jouglet en la vïele 
ceste chançonete novele : 
C'est la jus en la praele, 
or ai bone amor novele ! 
Dras i gaoit Perronele. 
Bien doi joie avoir : 
Or ai bon'amor novele 
a mon voloir. 
Fet Boidins : « Bien dit Jouglés voir, 
mon segnor, de vostre maniere. 
- Mout nos a moustré bele chiere, 
fet ses hostes, en son venir. 
Bien porra encor avenir 
que bien li ert guerredonee 
ceste chape de vair fourree 
et ciz sables noirs come meure. » 
Boidins n'i fet plus de demeure, 
ainz s'en vet mout a son bon gré. 
Il prent un roncin au degré, 
qui l'a trusq'a la cort porté ; 
il n'a nule part arresté, 
ainz vint devant l'empereor, 
por le prodome fere honor, 
vestu le sorcot qui fu nués. 
Li empereres estoit loés 
entrez en son lit por dormir. 
Erroment qu'il le vit venir : 
« Boidin, fet il, qui vos dona 
tel sorcot ? - Cil, fet il, qui n'a 
talent de prester a usure. 
Onqes si gentil creature, 
ce sachiez, ne fu ne si large. 
Puis que j'alai en cest voiage 
ou ge ne voil demorer gaires, 
a il doné de robes vaires 
et de joiaus, qui vaut .C. livres. 
- Einsi sera par tens delivres 
de son avoir, s'il ne se garde », 
fet l'empereres. « N'aiez garde, 
sire, qu'il en avra assez : 
mout est as borjois bel et sez 
quant il vient emprunter le lor, 
qu'il lor done et fet grant honor, 
et si sont bien a point paié. 
- Bien a le sorcot emploié, 
fet l'empereres ; si oi bien, 
si est rois qui puet doner rien. » 
Atant vont as liz qui miex miex. 
Les paroles et li soumiex 
fet endormir l'empereor. 
Au matin, de bien et d'onor 
se porpensa li gentils rois : 
.V. C. livres de couloignois 
li envoia tot en deniers. 
Il set bien qu'il li ert mestiers 
a ce fere qu'il a empris. 
De .II. trop beaus destriers de pris 
et de .II. granz coupes d'argent 
fist a ses conpaignons present 
ainçois qu'il ississent des liz. 
Il l'en rendirent les merciz, 
quant il alerent a la messe. 
Mout vaut uns biaus dons sanz promesse, 
et mout fet bien qui s'en porpense. 
« Bien avez hui paié vostre ense », 
fet li bons chevaliers au roi. 
« Einsi set Dex prendre conroi 
de ciax qui servent en ma voie. 
Vos avez mestier de monoie 
sovent, se mes Flamenz ne ment. » 
Ez vos Juglet au parlement, 
le mantel d'erminë au col : 
« Mout avez tost trové un fol, 
fet l'empereres, biaus amis. 
Cil est fors de sa robe mis ! » 
Fet Juglés : « Einsi doit on fere. 
Autant li vaut cele vert vaire, 
et ceste me ravra mestier. » 
Mout ont par loisir ou mostier 
parlé de cest riche present. 
Lués q'en ot mengié, erroment 
mis sire Guillames fet fere 
a un clerc de letres .III. paire. 
S'en envoië unes sa mere 
et li mande conment il ere 
toz sires de l'empereor. 
Si envoia a sa seror 
une corroie et un fermail ; 
si ot ovoec, en un fambail, 
.CCC. livres de cel argent 
por paier la menue gent 
et as borjois cui il devoit. 
Sachiez que la mere en avoit 
bon mestier en maintes manieres 
por fere semer ses linieres, 
q'a maintenir un bon hostel 
covient assez et un et el : 
nuls nel set s'il ne l'a a fere. 
Tot son covine et son afere 
fist savoir a ses conpaignons, 
si lor prie et mande par nons 
que, se Dex les deffent d'anui, 
qu'il soient tuit encontre lui 
a Sainteron sanz nule faille 
et que chascuns plus bel i aille 
et miex acesmez qu'il porra ; 
que, s'il vit tant, qu'il i vaudra 
jouster de beles lances paintes. 
Les autres letres ont ataintes, 
ses envoie au Liege batant 
a un borjois qui l'aime tant, 
qui li sieult fere ses creances ; 
si li mande que .VI. XX. lances 
li face paindre de ses armes, 
et .III. escuz, dont les enarmes 
soient de soië et d'orfrois, 
et si prie mout le borjois 
q'en chascune ait un penoncel. 
Il le fist et miex et plus bel 
assez qu'il ne li a mandé, 
si com il li a conmandé. 
Qui vit cez atornemenz fere, 
les escuz, les lances, l'afere, 
les covertures, les penons 
de cendauls et de ciclatons, 
fut tot bien fait ainz .XV. jors ! 
Et l'empereres, cui sejours 
anuia des lors en avant, 
por la seson chacier avant 
et por la quinzaine gaster, 
prist talent d'aler sejorner, 
por le biau lieu, a Tref sor Meuse. 
L'en i a tost beü sa heuse, 
qu'il i a bons vins a devise, 
et chars tex com l'en les devise, 
venoison, oisiax de riviere 
et poisson de mainte maniere : 
plus bel sejor n'estuet a querre 
et si n'a q'uit lieues de terre 
d'iloec jusq'au tornoiement. 
Ce sachiez bien certainement, 
por ce vint il sejorner lors 
que, se Dex garist le soen cors, 
bien sachent il qu'il i vendra 
por veoir qui miex le fera. 
Si com il le pensa, si fist ; 
mes je ne sai quanz jors i mist 
a venir de la jusq'a Tré. 
Bien li ont li borjois mostré 
qu'il sont mout lié de sa venue ; 
mout par fu nez souz bone nue 
que nuls hom nel voit qui ne l'aint. 
Mis sire Guillames et maint 
de la court et conte et baron 
si envoient a Sainteron 
prendre les ostex qui miex miex. 
Il a conmandé sor lor oils 
a ses vallez et a ses genz, 
dont il avoit des plus sachanz 
que chevaliers peüst avoir, 
qu'il ne lessent por nul avoir 
qu'il n'ait le mellor dou marchié. 
Il lor avoit bien encharchié : 
bien l'en avint, que si ot il, 
q'es granges devers le cortil 
et es estables dou manoir 
porent il, sanz faille et por voir, 
a largeté et sanz dangier, 
estre cinquante chevalier 
tot a aise o tot lor harnoés. 
Il lor ert bien mestier et oés, 
que tant en amenra lor sire, 
se Dex de corrouz le tresvire, 
qu'il se sejorne a grant honor 
a Tref ovoec l'empereor 
en biau palés sor la riviere. 
Par biaus dons et par bele chiere 
li moustre bien qu'il nel het mie. 
Il li remenbre de s'amie. 
Que qu'il sont amdui a un estre 
apuié a une fenestre, 
Juglet vit devant lui ester, 
si li fet la chançon chanter : 
Contrel tens que voi frimer 
les arbres et blanchoier, 
m'est pris talenz de chanter ; 
si n'en eüsse mestier, 
q'Amors me fet comparer 
ce q'onques ne soi trichier 
n'onqes ne poi endurer 
a avoir faus cuer legier. 
Por ce ai failli a amie. 
Li bons Guillames ne let mie 
s'envoiseüre por la soie : 
il fist d'un drap d'or et de soie 
au soir covrir son beau porpoint. 
L'empereor, qui nel het point, 
celle quanqu'il puet son covine ; 
ja par lui, s'il ne l'adevine, 
ne savra por rien vent ne voie 
de son atour jusqu'il le voie : 
il n'est pas reson qu'il s'en vant. 
Il prist congié un jor devant 
que li tornoiement dut estre ; 
l'emperere ama tant son estre 
q'a grant paine li a doné. 
Tant a fet qu'il en a mené 
de la cort .XXX. chevaliers, 
toz a armes et a destriers : 
mout a de travail uns prodom. 
Ainz qu'il venist a Sainteron, 
estoit ja venuz ses harnoés. 
L'en li moustre ses escuz loés, 
covertures, lances, penons. 
« De Deu, fet il, et de ses nons 
soit beneoiz qui vos fist fere ! » 
Li gentils borjois debonere 
ert dou Liege venuz ovoec. 
Voiant toz ciaus qui sont iloec, 
li dit que quanqu'il a est soen : 
mout vient a home de grant sen, 
qui fet cortoisie au besoig. 
Chevalier de pres et de loig 
emplent cez ostex par le borc. 
Li siens estoit en mi un forc, 
mout bien seanz entre .II. rues, 
si que cil ont doubles veües 
qui sont ou solier as fenestres. 
El pignon paroit li forz estres, 
qui estoit en mi le marchié. 
Maint vilain i ot mesmarchié, 
qui musoient a Constantin. 
Un diemenche par matin 
vindrent si conpegnon de Dole. 
Il les bese toz et acole 
et demande de lor noveles, 
et il dient : « Bones et beles. 
Tuit sont hetié en vo païs. 
- Que dient ? Que vos est avis ? 
Avra il auqes gent de la ? » 
Font cil cui il le demanda : 
« Oïl, a cenz et a milliers : 
il ne remaint bons chevaliers 
en Perche n'en Poitou n'el Maine ; 
li quens de Champaigne i amaine 
trestout quanqu'il puet esmovoir. 
- Vos ne savez mie de voir 
se François et Flamenc vendront ? 
- Nos savons bien qu'il i seront 
(tant avons oï des paroles), 
que li sires de Ronqeroles, 
li Barrois et cil de Couci, 
et li bons Alains de Roussi, 
et cil Gauchiers de Chastillon, 
et uns autres de Maulïon 
(de ceuz somes tot asseür), 
il jurent hier nuit a Namur. » 
- Et vos, qui fustes a Leigni, 
dou bon Gautier de Joëgni 
qui dut estre morz por s'amie, 
oïstes vos s'il vendra mie ? 
- Oïl, atornez por jouster, 
que Dex l'a fet resusciter. 
- Certes, fet il, g'en sui mout liez. » 
Font il : « Ne vos en esmaiez, 
q'assez en i vient sanz aloigne ; 
et li quens Renaus de Boloigne 
jut anuit a Monz en Hainaut. » 
Il en lieve ses mains en haut 
de la grant joie quë il a. 
Dient ses compaignons : « S'il n'a 
par de ça grant plenté de genz, 
vos n'esloignerez vos sergenz 
por tornoier demie lance ! 
- Nos cuidons bien estre a fiance 
dou bon chevalier de Saissoigne 
et dou duc, se il n'a essoine. 
Et s'arons le conte d'Auborc, 
et le mor Galran de Lanborc, 
et le duc son pere autresi, 
et contes ne sai .V. ou .VI. 
- Et li quens de Bar, cil haut ber, 
qui fu filz au conte nomper 
de proëce et de hardement ? 
- Cil i vendra mout richement 
a grant plenté de Loherenz 
qui bien sevent cerchier les renz, 
et tuit li baron trusq'au Rin. 
Vos verrez, dedenz le matin, 
maint haut home, maint bel ator 
en cest chastel et ci entor, 
et Hainuiers et Borguegnons. 
Vez la ja, par toz cez pignons 
de cest marchié, les escuz pendre. » 
Il feroit meshui bon entendre 
a la vïande dou disner 
et lessier venir et aler, 
que ce ne finera huimés. 
Des armes a parler vos les, 
qu'il fet mellor a la vïande. 
Chascuns i a ce qu'il demande 
sanz soshedier et sanz orer. 
Durement bee a honorer 
ciaus qu'il amena de la cort, 
et acole cestui, et court 
puis a cestui, puis a cest autre. 
Se li uns valoit miex de l'autre, 
sil fesoit il .C. tanz valoir : 
mout se set bien as genz avoir 
selonc ice que chascuns ere. 
N'est pas deceü l'emperere 
qui tel home honore et tient chier. 
Ainz qu'il levassent dou mengier, 
vindrent routes de totes pars, 
qu'en ne cuidoit pas que li quars 
trovast en tels .III. bors ostel. 
Onqes genz ne furent en tel 
come sont cil bon chevalier 
d'ostex atorner et cerchier, 
et metre hors, lez cez goutieres, 
cez enseignes et cez banieres 
por lor conpaignons adrecier 
qui vont par le borc estraier 
et huchent en haut li uns l'autre : 
« Boidin ! Boidin ! » ou « Wautre ! Wautre ! » 
et tïeschant come maufé. 
Dex ! tant i ot la nuit gasté 
en outrage et en lecherie, 
ainz que la granz chevalerie 
peüst demi estre ostelee ! 
Jouglés, qui ot la matinee 
dormi a Tref come borjois, 
vint sor un palefroi norrois 
aprés le gentil bacheler. 
Ne li covint pas demander, 
quant il vint ou borc, son ostel, 
qu'il n'i ot si riche ne tel 
ne de chevaliers ne de genz. 
Mout avoit de hustin laienz 
de hyraus, de menestereus. 
Ne sai se deables ou Dieus 
lor avoit dit ou fet songier 
l'ostel a cel bon chevalier 
qui tot despent et abandone. 
Cel avoir qui vient de Deu done ; 
ja voir ne li doit estre sez, 
car prodom a en poi assez. 
Quant Jouglés monta le degré, 
ou il troeve ostel a son gré 
et bacheler a sa devise, 
qui ert en trop bele chemise, 
toz deffublez em pur le cors 
fors d'un sercot dont li ados 
ert bendez d'orfrois d'Engleterre 
(l'en porroit ja assez loig querre 
ainçois qu'en trovast le pareil : 
la pene ert d'un cendal vermeil, 
s'ert trop bel au col herminé), 
de pesnes, de boutons doré 
avoit un trop beau chapelet : 
« Avoi ! fet il, Jouglet, Jouglet ! 
Bele conpegnie est la vostre ! 
Or deïssiez ja : cist est nostre, 
se fussiez venuz ovoec moi. » 
Le biau sorcot li moustre au doi, 
qu'il cuide bien avoir sanz doute. 
« Qui vint ovoec toi ? - Une route 
d'Alemanz qui m'ont mort d'anui. 
Je muir de faim, ne menjai hui. 
Çaienz, qui me donra a boire ? 
- Voire, deable, Jouglet, voire, 
alez ovoec voz Alemanz ! » 
Un pasté de .II. paons manz 
fet li a doner en grant haste. 
Li alers des vespres le haste, 
qu'il s'en issent ja qui miex miex, 
que tels i a qui ont fet veus 
qu'il ne voelent armes porter 
por le diemenche honorer. 
Li bers Guillames est de ces. 
« Montons, alons en », fet Juglés 
qui met l'arçon sor la vïele. 
Luez droit i mistrent tante sele 
en destriers noirs, sors et baucens 
q'en tret hors a mil et a cens 
des hostex sor le pavement : 
assez s'en issi belement. 
Uns bachelers de Normendie 
chevauchoit la grande chaucie, 
conmença cesti a chanter, 
si la fist Jouglet vïeler : 
Bele Aiglentine en roial chamberine 
devant sa dame cousoit une chemise 
 [...] 
Ainc n'en sot mot quant bone amor l'atise. 
Or orrez ja 
conment la bele Aiglentine esploita. 
Devant sa dame cousoit et si tailloit ; 
mes ne coust mie si com coudre soloit : 
el s'entr'oublie, si se point en son doit. 
La soe mere mout tost s'en aperçoit. 
Or orrez ja 
conment la bele Aiglentine esploita. 
« Bele Aiglentine, deffublez vo sorcot,
....................................... 
Je voil veoir desoz vostre gent cors. 
- Non ferai, daame, la froidure est la morz. » 
Or orrez ja 
conment la bele Aiglentine esploita. 
- « Bele Aiglantine, q'avez a empirier 
que si vos voi palir et engroissier ?
.....................................
..................................... 
Or orrez ja 
conment la bele Aiglentine esploita. 
- « Ma douce dame, ne le vos pui noier : 
jë ai amé un cortois soudoier, 
le preu Henri, qui tant fet a proisier. 
S'onqes m'amastes, aiez de moi pitié. » 
Or orrez ja 
conment la bele Aiglentine esploita. 
- « Bele Aiglentine, vos prendra il Henris ? 
- Ne sai voir, dame, car onqes ne li quis. » 
 [...] 
 [...] 
Or orrez ja 
conment la bele Aiglentine esploita. 
- « Bele Aiglentine, or vos tornez de ci, 
tot ce li dites que ge li mant Henri 
s'il vos prendra ou vos lera einsi. 
- Volentiers, dame », la bele respondi. 
Or orrez ja 
Conment la bele Aiglentine esploita. 
Bele Aiglentine s'est tornee de ci, 
et est venue droit a l'ostel Henri. 
Li quens Henris se gisoit en son lit. 
Or orrez ja que la bele li dit. 
Or orrez ja 
Conment la bele Aiglentine esploita. 
- « Sire Henri, velliez vos ou dormez ? 
Ja vos requiert Aiglentine au vis cler 
se la prendrez a moullier et a per. 
- Oïl, dit il, onc joie n'oi mes tel. » 
Or orrez ja 
conment la bele Aiglentine esploita. 
Oit le Henris, mout joianz en devint. 
Il fet monter chevalier trusq'a .XX., 
si enporta la bele en son païs 
et espousa, riche contesse en fist. 
Grant joie en a 
li quens Henris quant bele Aiglentine a. 
O flaütes et o vïeles, 
por veoir les joustes noveles 
(que des sanes n'est or pas contes), 
ovoec princes et ovoec contes, 
de maintes diverses manieres, 
si mist devant lui ses banieres, 
o bien .LX. conpaignons 
de grant pris et de granz renons, 
veoir s'il a nului as chans ; 
n'onqes Vivïens d'Aleschans 
ne fist un jor tant de sa main 
com il bee a fere demain : 
et Dex l'en prest bone vertu ! 
Li biax sercos qu'il a vestu, 
ses clers vis, sa clere feture 
li fist orer bone aventure 
a maintes hautes damoiseles. 
Il oïrent autres noveles 
lués qu'il orent passé la porte, 
q'uns bons chevaliers lor aporte, 
toz mestres dou duc de Louvain, 
qui venoit tost corant sor frain, 
que nuls n'ist hors as chans de la. 
« Dites nos, font il, qu'il i a, 
biau sire, qu'il ne vos anuit. 
- Il est feste ou chastel anuit, 
fet cil, dou bon martir Saint - Jorge. » 
En un grant champ semé tot d'orge 
se sont lués tret a parlement : 
« Il n'i a que dou belement 
aler arriere », font li conte 
et cil a cui le plus en monte ; 
atant se sont mis ou retor. 
Li hauberc ne li bel ator 
ne sont camoissié ne maumis. 
Le remegnant dou jor ont mis 
a tornoier par lor hostex ; 
et les vïandes qui sont tex 
com tens le requiert et sesons 
et d'oiseaus et de venoisons, 
et li vin sont et aspre et cler. 
Quant vint qu'il covint alumer, 
lors sambla qu'en la vile arsist 
li ostex ou Guillames sist, 
com cil qui fu fez a devise, 
que la clarté qui i fu mise 
s'en ist hors par tantes fenestres 
que li granz marchiez et li estres 
en estoit toz enluminez. 
Es rues devant, es costez, 
fesoit si cler com endroit tierce. 
On ne verra mes voir a piece 
un tel hostel a bacheler. 
Vïeles i sonent si cler, 
et fleütes et estrument, 
c'on n'i peüst, mien escient, 
oïr Damedeu s'il tonast. 
Qui que venist ne qui alast 
par les ostex, sachiez de voir, 
cil ne se voloit removoir, 
ainz veut que chascuns viegne au soen. 
Ce li venoit mout de grant sen, 
qu'il veut q'en voie le barnage 
en son hostel, et la grant rage 
et la grant joie q'en i maine. 
Tuit li duc et tuit li demaine 
qui sont as ostex ou marchié 
si ont et beü et ragié 
c'onqes d'armes n'i ot paroles, 
ainz i sont si granz les karoles 
c'on les oit de par tot le borc. 
Li biax Galerans de Lamborc, 
qui ne s'envoisa mes pieça, 
ceste chançon i comença : 
La jus desouz l'olive, 
ne vos repentez mie, 
fontaine i sourt serie : 
Puceles, carolez ! 
Ne vos repentez mie 
de loiaument amer. 
Ceste n'a pas .III. tors duré 
quant li fils le conte de Tré, 
qui mout s'en sot bien entremetre, 
conmença ceste chançonete : 
Mauberjon s'est main levee ; 
Dioree, 
buer i vig. 
A la fontaine est alee, 
or en ai dol. 
Diex ! Diex ! or demeure 
Mauberjons a l'eve trop. 
Un vallez le conte de Los, 
qui de chanter avoit le los, 
chanta aprés celui de Tré : 
Renaus et s'amie chevauche par un pré, 
tote nuit chevauche jusq'au jor cler. 
Ja n'avrai mes joie de vos amer... 
Einsi s'envoisent cil genvre home. 
N'i ot si large, c'est la some, 
cui ceste feste mout ne siece. 
Li quens de Bar i fu grant piece. 
Un menesterel de l'Empere 
li dit la chançon de son frere : 
De Renaut de Mousson 
et de son frere Hugon, 
et de ses conpaignons 
qui donent les grans dons, 
veult fere une chançon 
Jordains, li viex bordons, 
ou tens de moustoisons. 
Mout i ot parlé de Jordain. 
« Faudra mes ce jusq'a demain ? » 
fet un Tyois - « Ce que sera ! 
font il. Qui premiers s'en ira 
soit li plus cortois de la route. » 
A cest mot se departi toute 
cele grant feste et cele noise. 
Ja mes en lieu ou nus d'aus voise 
n'orra parler q'en une nuit 
ait en un ostel tel deduit. 
Puis recovint parler des liz : 
mout en i ot de bien garniz 
de biaus dras et de covertors. 
Cil qui en sorent toz les tors 
les font sanz noise et sanz dangier, 
puis si vont lor segnors couchier 
quant la nuis fu auques alee. 
Au matin, fu la matinee 
com en esté clere et serie. 
Et quant la grant chevalerie 
fu levee par le chastel, 
cez lances, ou li penoncel 
sont atachié par maiestire, 
et cez escuz fist metre en tire 
hors des fenestres sor la rue 
si que la vile et la veüe 
en amenda bien les .III. pars. 
Il ne monta mie soi quars 
quant il dut aler au moustier, 
car bien .LX. chevalier 
acesmez de riches conrois 
sont ovoec sor biax palefrois, 
.II. et .II. avant et en coste. 
Uns vallés, qui fu fils son oste, 
qui li baille quanqu'il demande, 
vet aprés por doner offrande ; 
et quant il ont oï la messe, 
q'uns chapelains d'une abeesse 
lor a mout bel chantee et dite 
en l'onor de Saint - Esperite, 
lors s'en revindrent as ostex. 
As eschançons font et as keux 
lués demander sanz delaier 
vins et vïande a tournoier. 
Mout i ot poi mengié et sis, 
quant cez batailles .V. et .VI. 
s'en issent ja a granz tropiax ; 
car li hustins et li cembiax 
ert conmenciez, grant piece avoit, 
quant mis sires Guillames voit 
ses conpegnons et sa mesnie, 
qui tienent bien une traitie 
dou marchié et dou pavement, 
car, por ses lances solement 
porter, sont il .VII. XX. vallet, 
n'i a celui n'ait chapelet. 
(Assez i ot des autres genz ; 
menesterex et estrumenz 
et flaütes i font grant noise. 
« Dex li croisse a foi et aoise 
s'onor ! » fet chascuns et chascune.) 
Cil qui lor baillent une et une, 
dont il i avoit ne sai quanz, 
si donent a chascun blans ganz 
et corroie fresche et novele : 
ceste cortoisie fu bele 
et s'en parlerent mainte gent. 
Il s'atirierent belement, 
.II. et .II., tuit li uns lez l'autre, 
la lance painte sor le fautre, 
et ses banieres sont derriere, 
et .III. destriers d'une maniere, 
chascuns covert de coverture, 
ce sachiez bien, dont la feture 
de ses armes et li orfrois 
cousta .C. sols de couloignois. 
Aprés vindrent si bel escu : 
tuit cil qui onqes ont vescu 
n'en virent nul a tel honor, 
car .III. baron l'empereor 
les portent par les piz, en haut, 
si ert chascuns en un bliaut 
toz deffublez em pur le cors. 
Se ce fust cors sains ou tresors, 
ses portoit l'en mout richement. 
A tel honor, si fetement, 
ist li prodons de son ostel. 
A tornoiement n'avoit tel 
palefroi com estoit li soens, 
qu'il estoit plus blans en toz sens 
que ne soit nule noiz negie ; 
la sambue estoit detrenchie, 
de samit vermeil jusq'en terre : 
plus bele riens n'estovoit querre, 
que li blans ist de la rougeur. 
Cil qui einsi porchace honor, 
s'il l'a, ge ne m'en merveil point. 
Il n'avoit vestu q'un porpoint, 
fors sa cote a armer desus, 
un chapelet de flors, sanz plus, 
ce sachiez, qui mout l'amenda. 
Il monte, si se conmanda 
a Dieu, qui le destort de honte ! 
A grant joie et a grant temoute 
s'en vet, et ses genz aprés lui, 
le petit passet, dui et dui, 
come moine a procession. 
Et Jouglés chante la chançon 
entre lui et Aigret de Grame : 
La gieus desoz la raime, 
einsi doit aler qui aime, 
clere i sort la fontaine, 
ya ! 
Einsi doit aler qui bele amie a. 
Ainz que ceste chançon faussist, 
dui damoisel cui mout bien sist, 
neveu au segnor de Dinant, 
reconmencent el chief devant : 
Sor la rive de mer, 
mignotement alez ! 
Un baut i ot levez. 
Mignoz sui. 
Mignotement alez, 
dui et dui ! 
Mout i avoit gent sanz anui 
monté as soliers et as estres ; 
sus les portes et as fenestres 
ot dames de grant segnorie, 
qu'en tote la chastelerie 
n'avoit dame bele ne jone ; 
neis les damoiseles de Done 
i sont venues en charretes. 
D'autres flors que de vïoletes 
i ot chapelez plus de mil. 
« A ! Dex !, fet l'une, qui est cil 
a la cote de mustadole ? 
- C'est li biaus Guillames de Dole, 
fet l'autre, li bons chevaliers. 
- Mout le doit amer volentiers 
cele qui de lui est amee ; 
mout est dame boneüree 
qui de si prodome a le cuer ! 
- Cist a passé Graalent Muer, » 
font cil et celes qui le voient. 
Des cuers et des iex le convoient 
tant com la grant rue lor dure. 
Or oëz estrange aventure, 
que Dex li croist adés honor. 
Atant ez vos l'empereor 
qui vient, ferant des esperons, 
et voit la joie et oit les sons 
des flaütes et des vïeles, 
et voit que dames et puceles 
le resgardent de lor biaus iex. 
« Mout se puet or cist amer miex, 
fet il en son cuer, que maint autre. » 
Il hurte tant, triez un triez autre, 
qu'il li gete les braz au col. 
Fet il : « Guillame, par saint Pol, 
bien vos estes vers moi celez ! » 
Lors par fu il si honorez 
qu'il n'est riens qui li soffrainzist. 
A cele grant honor s'en ist 
de la porte lez son segnor. 
Et quant les genz l'empereor 
sont issues en la champaigne 
et li haut baron d'Alemaigne, 
lors veïssiez maint bel conroi 
et maint cheval de grant desroi, 
mainte ensegne, mainte baniere : 
assez plus d'une lieue entiere 
en sont tuit li champ emblaé. 
Vers une engarde, en un biau blé 
qui estoit biaus et vers et druz, 
est cil Guillames descenduz, 
si compegnon et sa mesnie. 
Chascuns a sa lance fichie, 
et si sont si bel arrengies 
que plus dura de .II. archies 
li rens de lonc, mien escient. 
En .LX. lieus ou en .C. 
veïssiez destrousser somiers, 
et fraimbaus noviaus et entiers 
par terre sor chapes escourre, 
et haubers hors glacier et courre, 
et fetices chauces mout blanches. 
Li un aportent fil a manches, 
cist i ratachent espaullieres, 
et lor segnor endementieres 
si s'entrevont entr'acointant. 
Vos i oïssiez dire tant 
« Wilecome ! » et « Godehere ! » 
et en .C. lieuz crier q'afere, 
cengle, sorcengle, laz a heaume. 
A armer mon segnor Guillame, 
ce sachiez, ot grant maiestire : 
si fu biaus n'i ot que redire. 
Quant il ot son heaume lacié, 
il a en son mis et drecié 
un penon des armes le roi. 
Li quens de Cleve, a grant desroi, 
qui se hasta d'aler premiers, 
s'en vet ja, a .C. chevaliers, 
assambler toz les granz galoz. 
L'emperere et li quens d'Aloz 
aloient cez veoir de la, 
les François, qui venoient ja 
tuit armé, serré et rengié. 
Se ne remaint par lor pechié 
ou se Dex de gré ne lor nuist, 
ainçois que ce viegne a la nuit, 
erent tuit cil d'armes lassé 
qui a bien fere ont lor pensé 
car li aferes s'i atorne. 
Cil qui n'a pas la chiere morne 
ne le biau vis taleboté, 
quant si compegnon sont monté, 
et il en un de ses destriers 
covert et devant et detriers 
de couvertures enterines : 
« Or alons veoir lor covines, 
et s'est bien resons que ge les 
de mes lances et mon harnés. » 
.XXX. en fist prendre sanz plus lués, 
et met l'escu au col, tot noef, 
par la bele guige d'orfrois. 
Lors s'en est issuz demanois, 
si fiert cheval des esperons. 
O tot .LX. conpegnons 
toz armez, les heaumes laciez, 
les penons au vent desploiez, 
s'en vet vers le tornoiement, 
et hyraut aprés lui tex .C., 
quil font a mervelle esgarder. 
Et tuit dient : « Car lai aler, 
c'est Guillames de Dole, queles ! » 
A flaütes et a freteles 
l'ont einsi mené jusq'au renc. 
Il garde, si voit un Flamenc 
qui ot por jouster l'escu pris. 
Ha ! Dex, de tant baron de pris 
fu resgardee cele jouste !
.............................. 
ou chief dou renc o sa grant route. 
Il a l'escu bouté dou coute, 
et l'enarme li saut el poig, 
et lesse corre de si loig 
com il le puet as oils veoir. 
Or sachiez de fi et de voir 
que cil le feri durement ; 
il ne li ront ne ne desment 
le hauberc ne le wambison, 
ainz li met par mi le blazon 
une toisë et fer et fust. 
Se Dex en s'aïde ne fust, 
bien li peüst avoir fet plaie. 
Or sachiez bien qu'il li repaie 
un cop qui n'est pas d'aprentiz : 
il le fiert haut, en mi le pis, 
de la fort lance qui est painte ; 
si le bouta a cele empainte 
qu'il le porta jus dou destrier. 
Fet Juglés : « Dole ! chevalier ! 
C'est Guillames Aporte bos ! » 
Et si conpegnon corent lors 
tuit ensamble com estornel. 
Par force mout fort et isnel 
l'ont outré et fet fiancier, 
et lor sire a pris le destrier 
celui dou Liege, le borjois. 
Cil de Valecort et d'Artois 
deschargent trestuit sor cez hoés. 
Et cil Guillames remuet loés 
a ciauz trestoz a encontrer, 
et fist le cheval tost aler ; 
mes ainz qu'il en ait un feru, 
q'en sa testiere, q'en l'escu, 
l'en fierent ne sai .VII. ou .VIII. 
Il ne failli mie, ce cuit, 
ainz a son cop bien emploié, 
et fiert en haut a demi pié 
sor le nasel tot le premier, 
q'a terre le fet trebuschier, 
tant come lance li dura. 
Tant granz cops il i endura 
ainçois qu'il se parlessast prendre ! 
Il ne le bee mie a rendre, 
ainçois envoie a Sainteron 
chiez son oste tenir prison, 
et Jouglez en ot le destrier. 
Mout par sont dur a acointier 
li compegnon celui Guillame ! 
Tant i ot escu et tant heaume 
embarré, copé et fendu, 
que par force i ont retenu 
des Artisiens .V. a cel poindre. 
Nus nes puet percier ne desjoindre, 
si se tienent serré et clos 
cil chevalier de vers Alos, 
cil Walencourt et cil Baillués. 
Cil Guillames avoit fet lués 
.VIII. joustes trestotes en tires, 
si que l'empereres, ses sires, 
les avoit totes .VIII. veües ; 
et s'en i ot teuls .VII. eües 
ou il gaaigna .VII. destriers. 
Il se tenoit mout volentiers 
tot adés ou cler par dehors. 
Mout queroit paraument son los, 
si paroit bien a son escu : 
si l'a si traué et fendu 
qu'il n'en avoit, ovoec la guige, 
plaine paume d'entier, ce quit ge. 
Que q'en li rebailloit un autre, 
il voit venir, lance sor fautre, 
celui, le bon Michiel, de Harnes, 
et tint l'escu par les enarmes, 
qu'il n'entent s'a la jouste non. 
Il embrace lués le blason 
et si ra pris lance novele 
et vet plus tost q'une arondele, 
l'escu devant mis en chantel. 
Cil Michiex revenoit mout bel 
sor un mout biau destrier tot ver, 
qui n'avoit point de poil d'yver ; 
mout le portoit grant aleüre. 
Cil Michiex le fiert a droiture 
haut en l'escu, par mi la pene, 
pres dou col a demie espane, 
en mout mal lieu, soz la forcele. 
Espoir tost en vuidast la sele, 
quant la lance froissa en .II. 
Cil Guillames l'en refiert deus 
d'une grosse lance poignal, 
qui ert plus roide d'un tinal, 
par mi l'escu, sor la poitrine. 
A lui hurte de tel ravine 
li chevaliers et li chevax 
que les cengles et li poitrax 
rompent com une viez lasniere, 
si qu'il l'em porta par derriere 
tot droit en estant sor sa sele. 
Mout est ceste aventure bele, 
q'en li torna a mout grant force. 
De guenchir erraument s'efforce 
tant qu'il tint par le frain Vairon, 
sel dona lors a un prison 
de la meson l'empereor. 
« Mout set bien amis et honor 
porchacier, » fet li empereres 
a un baron qui lez lui ere. 
« Certes Rollanz nel valut onques, 
c'est li rubiz, li escharboucles 
de toz ciaus que orendroit voie. 
Vez com tuit li vuident la voie, 
que nus ne puet avant lui vivre. » 
Il rendi tot cuite et delivre 
celui Michiel, quant il l'ot pris, 
por croistre s'onor et son pris : 
tot sot quanque prodom dut fere. 
Champenois, de si grant afere 
com il sont et de si grant pris, 
et François, toz les escuz pris, 
se fierent loés droit en l'estor. 
Alemanz de trop riche ator 
et les genz le duc de Saissoigne, 
sanz delai et sanz nule aloigne, 
se refierent de l'autre part. 
Hé ! Diex, tant granz cops i depart 
cil Guillames entre .II. routes, 
la ou cez batailles trestotes 
vindrent ensamble au poigneïz ! 
Mout fu granz li abateïz 
as durs encontres que il firent ; 
a prendre ceuz qui i chaïrent 
si ot mainte dure mellee. 
Loherenc tote une valee 
vindrent criant : « Au Bar ! Au Bar ! » 
Ja, par Saint Nicholas dou Bar, 
qui ce ne vit mes ne verra. 
Li quens de Boloigne, qui ra 
chevaliers de trop granz atours, 
O .VII. vins en vint en l'estor, 
qui tuit crient : « As frains ! As frains ! » 
Or sachiez que li deerrains 
s'amast mout devant as premiers. 
Cil Guillames se tint detriers, 
qui bien conoist iteuls paroles. 
Il voit celui de Ronqueroles, 
Oedin, qui venoit toz premiers. 
Hé ! Dex, com est durs ciz mestiers, 
et sont sage cil qui l'esloignent ! 
Cil dui bon chevalier resoignent 
de si loig com il s'entrevoient, 
que les lances froissent et ploient 
dont il se sont entreferu 
si que chascuns en son escu 
emporte un tronçon d'une toise. 
Trop feïst la nuit que cortoise 
s'el venist, qes desassamblast. 
Qui i fust, mout bien li samblast 
que ce fust gieus de charpentiers. 
Il ne se lessent pas entiers 
les escuz ne les gamboisons ; 
par espaulles et par girons 
les ont derompuz et trenchiez. 
Cil cheval, lor frains par les piez, 
s'en vont par les chans estraier : 
tant peüst iloec gaaignier 
qui s'en seüst apenser, Diex ! 
L'en ne vit, puis les Macabiex, 
genz si granz cops doner sor heaume, 
car de l'empire et dou roiaume 
i ert venuz toz li orguieuls. 
Aprés none li biaus soleuls 
tret a vespres, si bessa lués. 
Lors veïssiez a cez harnués 
de totes parz mener prisons. 
Mout ont gaaignié a fuisons 
d'une part, et d'autre perdu. 
Si se sont le jor conbatu 
li François a ceuls d'Avalterre 
q'onc ne porent li un conquerre 
sor les autres de terre un dor. 
Mout i honorerent cel jor 
Alemant lor empereor ; 
François i ront mout fet d'onor 
a la segnorie de France. 
Sanz maugré, sanz male voellance 
se departirent por la nuit 
si com l'en fet de tel deduit : 
li un lié, li autre dolent. 
Bien set conment est a tel gent 
cil qui a de tel mal geü. 
L'empereres, qui ot veü 
le tornoiement dusqu'as vespres, 
par le conseil de ses granz mestres 
s'en parti por un son afere. 
Ses hauz cuers li fist la nuit fere 
une honor et une vaillance 
dont ses pris monta mout en France, 
qu'il envoia ses seneschaus 
d'une part et d'autre as chevax 
qui portent argent et avoir, 
por fere les gages ravoir 
a trestoz ceuls qui voudrent prendre. 
N'est or rois qui osast emprendre, 
qui miex ne vouzist estrë ars, 
que bien cousta .X. mile mars ; 
et encor en parolë on. 
Quant cil haut conte, cil baron 
s'en ralerent a lor hosteuls, 
si batu et si dolereus, 
et prison privé et estrange 
qui la nuit se frotent au lange, 
chascuns un gamboison vestu, 
qu'il orent tot a net perdu 
et lor chevax et lor harnués, 
cil qui ot les .III. escuz nués, 
de Dole q'en claime Guillame, 
mout lor a chier vendu son heaume ! 
Mes il l'a mout chier conparé 
ce qu'il l'avoit si honoré, 
qu'il en ot bien esté batuz. 
Quant il fu arriere venuz 
a l'ostel, camoissiez et mas, 
l'en le resgarde de .C. pars, 
q'a Sainteron n'ot remés ame, 
borjois ne pucele ne dame, 
qui ne fust venuz a la porte 
por veoir que chascuns aporte. 
Cil ne raporta se bien non, 
qu'il n'ot q'un povre gamboison, 
qu'il ot tot doné as hireus 
(il estoit toz desarmez lués), 
et ses armes et ses chevaus. 
Alixandres ne Percevaus 
n'orent tant d'onor en un jor. 
« Vez la celui au grant ator, 
qui ci passa gehui matin, 
fet l'une ; or vient sor un roncin, 
s'a mout camoissié son biau vis. » 
Fet l'autre : « Il m'est bien avis 
que c'est il, vez la sa baniere ! » 
Solement por sa simple chiere 
l'ont ne sai quantes aamé. 
Mout l'ont belement salué 
tuit cil et celes qui l'esgardent. 
Il samble que cil hostel ardent 
des tortiz q'en i a espris. 
Cil conte, cil baron de pris 
descendirent par cez osteuls, 
et lor conpegnon ovoec euls 
o tot grant plenté de prisons 
qui n'ont plus que les gamboisons 
de harnois, ovoec les chemises. 
Il troverent les napes mises, 
et les bons vins et la vïande 
tele com chascuns la demande 
ceuz qui a fere l'ont empris. 
Eve chaude i fu de grant pris 
por laver les camois des cols 
ou il ont eü de granz couls, 
et por laver les biaus visages. 
Cil Guillames, li preuz, li sages, 
aprés le laver s'est assis, 
et si compegnon autresi 
qui font bele chiere, et si hoste 
qui voient seoir a sa coste 
a cel souper .XV. prisons 
dont il avront les raençons, 
s'il ne sont rendu par proiere. 
Mout fu de joie mains maniere 
cele nuit que cele devant : 
tote nuit i sont sorvenant 
chevalier, baron d'autre terre, 
qui lor conpegnons vienent querre 
por raiembre ou por ostagier. 
Sachiez li prodoms a plus chier 
de ceuz qu'il a a sa main pris 
que s'onor i soit et son pris, 
ce sachiez, qu'il les raensist. 
Onques prodom riens ne l'en quist 
de ses prisons, qu'il n'en feïst : 
au gré de tot le mont en fist. 
De Sainteron la matinee 
mout fust la chose mal alee, 
ne fust li sens l'empereor ; 
que tex s'en parti a honor 
qui s'en alast mout povrement 
l'endemain dou tornoiement, 
s'eüst Damedeu renoié, 
que borjois i sont mal paié 
et lor osteus raiens et pris. 
A grant paine quierent lor pris 
prodome de païs en autre. 
Et que volez ? Ne puet estre autre ; 
cis plez a duré longuement. 
A celui grant tornoiement 
essauça mout son bon renon 
l'empereres, li bons prodom ; 
com bien qu'il i ait d'avoir mis, 
mout en a conquis hauz amis 
et de son regne et de l'autrui. 
Ne vos avroie conté hui 
coment chascuns ot esploitié. 
Par biaus dons, en bone amistié, 
se departi de ses borjois 
cil Guillames, li tres cortois, 
qu'il nel seüst autrement fere, 
si renvoia a son repere 
et ses genz et ses conpegnons, 
riches de gaains et de dons. 
Puis est a cort arrier venuz, 
a mains d'avoir, et bien batuz, 
qu'il n'en parti le jor devant. 
Ne cuidiez pas quë il s'en vant 
de l'onor qu'il a puis eüe. 
Grant joie ont fet de sa venue 
totes les genz l'empereor. 
Il li refet si grant honor 
que ne li puet pas estre sez 
chose qu'il li face d'assez, 
tant l'aime il et tant le tient chier. 
Au matin sont por chevauchier 
monté, si s'en vont vers Couloigne. 
Ne veut mes fere plus d'aloigne 
qu'il ne li die sa pensee, 
que tant estoit la chose alee 
qu'il set bien qu'il est trop prodom ; 
si set par ceuls de sa meson 
qu'il est trop haus hom de lignage : 
s'il n'avoit fors son vasselage, 
s'ert il bien dignes d'un roiaume. 
« Ça venez, mon segnor Guillame, 
fet il, je voeil a vos parler. » 
Il lessent la grant route aler, 
si se sont hors dou chemin tret. 
Par mout biauz moz li a retret 
de paroles un biau sarmon. 
Fet il : « Ja m'a dit uns haus hom 
que vos avez une seror 
qui bien est d'une grant honor 
digne, se Dex li amenoit. 
- Sire, fet il lués, s'el l'avoit, 
nuls n'en seroit plus liez de moi. » 
Fet li rois : « Par l'ame de moi, 
l'en m'a dit quë el est mout bele, 
et si est encore pucele. 
- Sire, certes, fet il, c'est mon. 
- Dites moi coment el a non. » 
(Ha ! Dex, porq'a il or ce dit ? 
Ja l'a il si ou cuer escrit, 
le non qui n'en puet issir fors ! 
Si a non bele Lïenors. 
« Certes, fet l'empereres frans, 
l'amor en est lors plus plesans 
quant il en oit autrui parler ». 
Et por ce ne l'osa nomer 
por doutance de l'aperçoivre.) 
« Il n'a si bele jusqu'au Toivre, 
fet il, si a non Lïenors. 
- Certes, fet l'empereres lors, 
je n'oï mes tel non pieça. » 
Fet mis sire Guillames : « Ha ? 
En mon païs en a assez. » 
Fet l'empereres : « Mis pensez 
si est a ce mis, tierz jor a, 
qu'en m'a dit que vostre suer a 
plus sens que nule damoisele 
et plus beauté, et s'est pucele, 
qui mout embelist plus l'afere. 
Or sachiez que g'en voudrai fere, 
se Deu plest, m'amie et ma feme 
et qu'ele iert et roïne et dame 
de totes celes de l'empire. 
- N'est gaires ma suer por ce pire, 
fet cil, se vos l'avez gabee. 
Mes se Dex li a destinee 
ou autre honor ou autre bien, 
ja n'i perdra par beauté rien, 
ne par hautece de lignage. 
Dex porverra son mariage 
a son plesir ; ge n'i pens rien. 
Mes une chose sachiez bien, 
se g'iere tex que mes dangiers 
vos peüst de riens estre griés, 
bien sachiez qu'il me greveroit 
que vos avez dit orendroit 
une chose dont mout me poise 
que, por tant d'or com ele poise, 
ne porroit il, ce sachiez, estre. 
- Por qoi ? - Que li prince et li mestre 
et la hautece de l'empire, 
s'il l'oënt consoner ne dire, 
il le tendroient a enfance. 
De la fille le roi de France 
fetes querre le mariage 
par conseil de vostre barnage, 
si lessiez ore l'orfenine. 
Je l'aim plus que tele roïne 
a par le mont, n'en doutez mie. 
C'est m'esperance, c'est ma vie, 
c'est mes joiaus, c'est ma santez. 
De la menor de ses biautez 
seroit une autre feme liee. 
Quant ele par est deslïee, 
tot par a ele lors passé. » 
Tot a le roi fet trespensé 
de ce qu'il en dit tant de bien. 
« Or sachiez, fist il, une rien, 
que ne puet estre que ne l'aie, 
se Cil qui tot a en manaie 
me garde de mesaventure. 
Si vo dirai en quel mesure 
por vos geter de souspeçon : 
que li haut prince et li baron 
del roiaumë et de l'empire 
m'ont proié .C. foiz et fet dire, 
por Deu, que ge me mariasse, 
que, se ge moroie ou alasse 
outre mer en pelerinage, 
qu'il eüssent de mon lignage 
un roi qui regnast aprés moi ; 
que s'il avoient autre roi 
qui ne fust de lor norreture, 
il lor seroit par aventure 
plus cruaus que ge n'ai esté. 
Or si ferai lor volenté. 
Por aconplir ceste besoigne, 
lués que nos verrons a Couloigne, 
si ferai a mes chevaliers 
fere lués droit chartres et briés 
a toz les barons d'Alemaigne, 
que, hauz ne bas, nus n'i remaigne 
q'au premier jor que mais comence 
qu'il soient trestuit a Maience 
encontre moi a parlement. 
Si lor proierai belement 
qu'il me doignent entr'aus un don 
par amors et par guerredon. 
Ge sai bien qu'il le me donront ; 
et si tost com il le m'avront 
creanté debonerement, 
je ferai par lor sairement 
erroment le don confermer, 
qu'il n'en porront arrier aler. 
Puis lor dirai tot mon corage, 
que je voeil fere mariage 
de moi et de vostre seror, 
que nule n'est si de l'onor 
digne por estre empereriz. 
- Sire, fet il, .V. C. merciz. 
Or voi ge bien que c'est a certes. » 
Jointes ses mains li a offertes, 
si dit qu'il est a toz jors soens, 
qu'il a et de cuer et de sens 
la parole bien devisee. 
Puis ont la fin de lor jornee 
usee en deduit et en joie. 
Onques n'i entrerent en voie, 
ainz s'en vont amdui chans travers. 
Fet li rois : « Savez vos cest vers ? 
Mout est fouls, que que nus die, 
qui cuide que aillors bé, 
car miex aim son escondire 
q'autre m'eüst cuer doné. 
Et maintes gens serf en gré, 
felons plains de tricherie. 
Por ce faz lor volenté 
que ge cuit chascuns la voie. » 
Mout lor greva puis poi la voie 
jusqu'a l'entree de Coloigne. 
Uns quens et li dus de Borgoigne 
s'en vont delez l'empereor 
par la cité, tot por s'onor ; 
maint prince i ot et maint haut per. 
L'en fist lués fere aprés souper 
et les letres et les escriz, 
et sealer en or massiz, 
q'en envoie par les contrees 
par garçons qui les ont portees, 
qui sont plus isnel que cheval. 
Li rois ot un sien seneschal 
qui tenoit la terre vers Ais. 
Il n'avoit esté a cort mes 
puis que cil Guillames i vint. 
A Couloigne est a plus de .XX. 
chevaliers venuz, toz de pris. 
L'empereres l'a mout repris 
de ce qu'il a fet tel demeure : 
« Seneschal, fet il, a tel heure 
einsi vienent a cort li autre ? 
En Francë ot un Brocart Viautre, 
au tens le bon roi Loeïs, 
qui plus ama, ce m'est avis, 
venir a cort que vos ne fetes. » 
Mout i a paroles retretes 
l'emperere entre gieus et ris. 
Cil avoit bien ses moz apris, 
qui ne s'en fet se rire non, 
qu'il estoit toz de sa meson 
conmanderres aprés le roi. 
Nus n'en prenoit vers lui conroi 
ne de grant fet ne de besoigne. 
L'empereres fu a Coloigne, 
et iloec pres a ses chastiaus, 
.XV. jors, et li seneschaus 
toz jors ovoec et sire et mestre. 
Mout resgarda la vie et l'estre 
dou prodome et de son segnor 
qui li porte si grant honor 
qu'il ne poënt s'ensamble non : 
en champ n'en bois në en meson, 
toz jors sont ensamble lor voel. 
Cil qui portoit un escucel 
des armes Keu le seneschal 
en son escu bouclé d'archal 
en ot erroment grant envie. 
Il fu toz les jors de sa vie 
assez plus fel que ne fu Keus. 
Il estoit adés ovoec eus 
por engignier et por deçoivre, 
savoir s'il peüst aperçoivre 
por qu'il i a si grant amor. 
Tant les a escouté le jor 
que cil parla de sa seror 
et qu'il oï l'empereor 
qui li ora bone aventure 
et si li chanja la ceinture 
a une qui soe ot esté. 
Que qu'il sont amdui acosté 
as fenestres vers un vergier 
ou il oient aprés mengier 
des oisillons les chans divers, 
l'emperere en fist lués cez vers : 
Quant de la foelle espoissent li vergier, 
que l'erbe est vert et la rose espanie, 
et au matin oi le chant conmencier 
dou roissignol qui par le bois s'escrie, 
lors ne me sai vers Amors consellier, 
car onques n'oi d'autre richece envie, 
fors que d'amors, 
ne riens fors li ne m'en puet fere aïe. 
Ja fine amors ne sera sanz torment, 
que losengier en ont corrouz et ire. 
Ne ge ne puis servir a son talent, 
qu'ele me voelle a son servise eslire. 
Je soufferrai les faus diz de la gent 
qui n'ont pooir, sanz plus, fors de mesdire 
de bone amor, 
ne riens fors li ne me puet geter d'ire. 
Cez .II. vers li fist pechiez dire, 
qu'il en orent puis grant anui. 
Li maus en revint par celui 
qui l'ot porchacié et porquis. 
Fet il : « De ce sui ge toz fis 
que n'est pas por chevalerie 
qu'il li porte tel druerie : 
ce n'est que por sa seror non. » 
A lui que tenoit, au felon ? 
Ja n'i perdist il nule rien. 
Il desvast, s'il veïst nul bien 
avoir autrui, s'il n'i partist. 
Par envie s'en departit 
d'ovoec euls, si vet a l'ostel. 
Onqes lerres ne fu en tel 
de porpenser quë il fera 
ne com il les departira, 
ou par engin ou par boisdie. 
Il porpensa une folie, 
onques nuls hom ne pensa tel : 
por fere traïson mortel 
s'atorne d'aler au plessié. 
De sa gent plus d'une moitié 
a il ovoec le roi lessiee. 
Einsi se paine par boisdie 
et si i met tot son afere. 
Il fist dire, il vet por fere 
en son païs une besoigne, 
mes il revendra sanz aloigne, 
et, por Deu, qu'il n'en poist le roi 
et qu'il feïst prendre conroi 
de ses plais, tant qu'il revenist. 
Soi tierz de conpegnons s'en ist 
dou chastel mout priveement. 
Embesoigniez d'un grant noient, 
(ce fet deables quil charroie) 
il vet pensant tote la voie 
qu'il parlera a la pucele, 
si dira a la damoiselle 
.V. C. saluz de par son frere 
et que ses sires, l'emperere, 
le rouva parler a sa mere 
por savoir coment il li ere 
et s'ele voloit nule rien, 
qu'il voloit autretant son bien 
come son filz en un endroit. 
Par teuls moz aprendra lués droit 
tot lor covine et tot lor estre. 
Ou il puet auques certains estre, 
il cuide avoir bien esploitié. 
De .X. jors tote la moitié 
i mistrent jusqu'au fort manoir 
ou cele sejornoit, por voir, 
qui vaint les autres de beauté 
ausi come li jor d'esté 
font cez d'iver plains de froidure. 
Chevauchié ont grant aleüre 
tant qu'il vindrent pres dou plessié. 
Il envoie tot le bessié, 
sor un roncin rade et movant, 
un de ses escuiers avant 
dire a la dame qu'il venoit. 
Li vallez vint au plessié droit, 
sor le roncin, les granz galos, 
qui n'estoit dolousez ne clos. 
La dame estoit devant la sale, 
qui n'ama onques chainse sale, 
si apeloit ses paonez. 
En la court descent li vallez, 
si let son roncin estraier. 
Il vet vers li sanz delaier 
come cil qui ert preuz et sages : 
« Dame, fet il, ge sui messages 
au seneschal l'empereor, 
qui por vostre filz fere honor 
vos vient orendroit veoir ci. 
- Frere, la soe grant merci, 
fet la dame, de ce sui lie. 
Or tost, fet ele a sa mesnie, 
atornez par la sus cez liz ! » 
Lors veïssiez geter tapiz 
sor cez liz, et granz coutes pointes 
a escuciax, beles et cointes, 
de qoi il i ot grant plenté. 
La dame a a son col geté 
un grant mantel gris a porfil, 
dont l'atache n'est pas de fil, 
mes l'escarlate en est en paine. 
Et cil cui ses deables maine 
descent soi tierz en mi la court. 
Li plus de la mesnie i cort 
erroment por les chevax prendre. 
La dame, ou il n'ot que reprendre, 
vet encontre tot le biau pas ; 
el le salue en el le pas, 
et dit que bien soit il venuz. 
« Dame, je vos aport saluz 
de par mon segnor tot avant, 
et puis aprés dou miex vaillant 
chevalier c'onqes portast mere. 
- Sire, beneois soit l'emperere 
et vos, et tot quanqu'a lui monte. 
Et Damedex le gart de honte 
com le mellor prince de terre ! » 
El envoie chevaliers querre 
qui de li partirent adés 
por aler joer as eschés 
en la vile, chiez un provoire. 
El ne li offre pas a boire, 
qu'el entent qu'il soit herbergiez. 
En bel ostel qui ert jonchiez 
le mena par la main seoir 
devant un lit, sor un seoir 
qu'en i a fet de coffiniaus : 
« Fetes herbergier cez chevaus. 
- Dame, fet il, ce ne puet estre, 
que tuit li bailli et li mestre 
de la terre de Besençon 
seront por une grant tençon 
le matin devant moi a plet. 
Mes g'i eüsse honte et let 
et si en fusse a cort blasmez, 
se ge fusse par ci passez, 
et si ne tornasse çaienz. 
Vostre fils en fust mout dolenz, 
qui est li mieudre hom qui puist estre. 
Il est toz sires et toz mestre 
de mon segnor, tant a vescu. 
Moi et lui portons un escu 
et si somes conpegnon d'armes. » 
Ele plore de joie o lermes 
et dit que ç'a ele mout chier. 
« Sire, car vos plese a mengier. 
- Certes, dame, je ne porroie ; 
mes, s'il vos plesoit, ge verroie 
ma damoisele vostre fille. » 
(Ce cuit ge bien !) « Et ou est ille ? 
- En sa chambre, o sa pucele. 
- Et por Deu, dont ne vendra ele ? » 
- Nenil, ce sui ge mout dolente. 
Ne cuidiez pas que ge vos mente, 
certes, sire, ainz vos di voir, 
que nuls hom ne la puet veoir 
puis que ses freres n'est çaienz. 
- Dame, de ce sui ge dolenz, 
mes il le m'estuet a soufrir. 
Por vostre amor, que ge desir 
a avoir tant com ge vivrai, 
dame douce, si vos lerai 
cest mien anel par drüerie. » 
La dame nel refusa mie 
qu'il l'en tenist a mainz cortoise. 
S'el le meïst en une poise, 
si pesast li ors .V. besanz ; 
et la pierre en ert mout vaillanz, 
que c'estoit uns balaiz rubiz. 
« Sire, fet ele, granz merciz : 
ce sachiez que ge l'ai mout chier. » 
Ainz qu'en montast por chevauchier 
le son cheval qu'en tint au soeil, 
li ot ele dit a conseil 
tot son estrë et son covine. 
Uns beaus dons a mout grant mecine, 
qu'il fet maint mal plet dire et fere. 
Si li a conté tot l'afaire 
de la rose desor la cuisse : 
« Ja mes nuls hom qui parler puisse 
ne verra si fete merveille 
come de la rose vermelle 
desor la cuisse blanche et tendre. 
Il n'est mervelle ne soit mendre 
a oïr, ce n'est nule doute. » 
La grant beauté li descrit tote 
et la maniere de son grant. 
Mout en est li lerres en grant 
de tot enquerre et encerchier ; 
quant il n'i ot mais q'empeschier 
q'en peüst par reson savoir 
par oïr dire sanz veoir, 
lors dit a la dame : « Il est tart. » 
La dame lesse, si s'en part, 
et dit qu'il ert a toz jors soens. 
Chetive vielle hors dou sens 
si mar vit cel jor et cele heure ! 
Ou palefroi noir come meure 
monta, quant il ot pris congié : 
« Dame, fet il, or m'en vois gié 
com cil qui est a toz jors vostre. 
- Biau sire, a Saint Pierre l'apostre 
voisiez vos et vo conpegnon ! » 
Aussi s'en vet com a besoig 
li traïtres lerres murtriers. 
Ci aprés vient granz enconbriers 
a son hoés et a hoés autrui. 
Or feroit bon savoir meshui 
conment li bons rois se contint. 
Que que ciz lerre ala et vint, 
il sejorna a ses chastiaus 
a deduit de chiens et d'oisiaus 
et a plenté de chevaliers ; 
et si ooit mout volentiers 
a son couchier menestereuls. 
Un petitet, un mervelleus, 
en avoient si chamberlenc, 
et s'ert plus tendres d'un herenc, 
si l'apeloit on Cupelin. 
Il li notoit chascun matin : 
Quant ge li donai le blanc peliçon, 
ele amast mout miex le biau Tierrion. 
Hé ! Hé ! ge disoie bien 
que la pastorele ne m'en feroit rien. 
Mout ama li rois le garçon. 
De Braie - Selve vers Oignon 
i vint Hues, a cele cort. 
L'empereres le tint mout cort 
que li apreïst une dance 
que firent puceles de France 
a l'ormel devant Tremeilli, 
ou l'en a maint bon plet basti. 
Cest vers de bele Marguerite, 
qui si bel se paie et aquite 
de la chançonete novele, 
li fet chanter en la vïele : 
Cele d'Oisseri 
ne met en oubli 
que n'aille au cembel. 
Tant a bien en li 
que mout embeli 
le gieu soz l'ormel. 
En son chief ot chapel 
de roses fres novel. 
Face ot fresche, colorie, 
vairs oils, cler vis simple et bel. 
Por les autres fere envie 
i porta maint bel joël. 
Fet chascuns : « Ceste i vet mout bien. 
- Celes ne l'en doivent de rien, 
fet li rois, se le volez dire. » 
Einsi se contient li bons sires, 
tant que li seneschaus revint. 
Cele nuit devant que ç'avint 
que cil lerres fu reperiez, 
onques n'avoit esté plus liez 
li bons rois ne plus enchantez. 
Puis que cil Guillames fu nez, 
n'ot si bon siecle a nul sejor. 
A grant joie atendoit le jor 
et l'assamblee de Maience ; 
tote sa pensee ert en ce 
por son grant bien qu'il i espoire. 
Je cuit qu'il li covendra boivre 
ainçois d'un mout amer bevrage, 
qu'il n'a mie de son lignage 
noient, ne sa grant segnorie, 
ja sa bone chevalerie 
ne li avra mestier de rien. 
Ha ! Dex, com ciz plez avient bien, 
quant uns hom atent une honor, 
qu'il en a tant peine et dolor 
q'a paines i puet il monter ! 
Ha ! Dex, que cuida conquester 
cil qui cest mal li a bracié ? 
Onc puis le tenz Robert Macié 
tele traïson ne fu fete. 
Que que l'empereres s'enhete, 
et li seneschauls fu venus 
a la court, ou il fu veüs 
mout volentiers de ses amis. 
Li rois l'a en paroles mis 
ainçois qu'il le puist saluer : 
« C'est dou venir et de l'aler, 
seneschal, fet il, ce me samble. » 
Quant il furent amdui ensamble, 
si li fet lors un parlement 
de paroles ou il li ment : 
por passer les chievres, les chous, 
sachiez qu'il n'estoit mie fous. 
Puis li sot bien trere par l'oel 
la plume. « Seneschaus, ge voel 
a vos parler mout a loisir. 
- Sire, fet il, a vo plesir, 
je suis toz pres. - Or i parra : 
orendroit ja plus n'i avra 
delaiement ne mes aloigne. » 
Des autres chevaliers s'esloigne, 
si vont amdui a une loge. 
« Seneschaus, fet il, ja lo ge 
que nos nos traions vers Maience. 
La kalende de mai conmence 
qu'il m'i estuet estre sanz doute, 
que la hautece i sera tote 
de mon empire, en mai entrant. 
Vos m'alieez antan moustrant, 
et vos et mi autre baron 
me disieez tuit a bandon 
por Deu que ge me mariasse. 
G'i ai pensé une grant masse, 
si ai veü en mon afere 
que c'est resons et biens a fere, 
car ge sui mes bien de l'aage. 
Se j'ai eü le cuer volage, 
ç'a esté enfance et jonece. 
Ou a folie ou a parece 
le tendroit on des ore mes. 
Une foiz est bien que ge les 
mon voloir por fere le lor. 
- Sire, vos dites votre honor 
et, sachiez, ce vos fet Dex dire. 
Se li baron de vostre empire 
le savoient ore de voir 
que vos vouzissiez feme avoir, 
il n'est riens si les feïst liez. 
Est si vostre cuers apoiez 
a une feme plus qu'a autre ? 
- Autant com pierre de labautre 
vaut miex que li quarriax de Rains, 
autant valent les autres mains 
de celi que j'aim, sanz doutance. 
- Dont est ele dame de France, 
ou fille le roi ou sa suer ? » 
(Ahi ! com le gete ore puer 
de ce qu'il cuide bien savoir !) 
« Prendrez vos i terre, ou avoir, 
ou amis ? Icë i prent on. 
- Bien prent terre et avoir li hom 
qui la prent bone et sage et bele 
et de bon lignage et pucele. 
- De tex n'en est il ore gaires », 
fet li crueuls, li deputaires. 
Dit li rois : « Ce puet mout bien estre. 
Mes quant Dex a fet celi nestre 
et il li a toz ses biaus dons 
doné de grace, por qoi donc 
n'est ele ausi digne d'un regne 
com la fillë au roi qui regne 
ou en Escoce ou en Islande ? » 
Li seneschaus lués li demande 
s'il le porroit nul home dire 
(car quant il avra son empire 
assamblé, si le savra l'on) 
qui est ele et com el a non. 
« Par foi, fet il, ce sera mon : 
c'est la suer a mon compegnon, 
de Dole le bon chevalier ; 
qui le veïst a cheval hier, 
il deïst bien : “ cist est vassaus ! ” 
- Chevalier, fet li seneschaus, 
est il trop bons ; ci n'a que dire. 
A tout le mellor de l'empire 
le poez mout bien aatir. 
Ne d'acesmer ne de vestir 
ne se prent nule a sa seror ; 
et se biautez puet a honor 
aidier nule feme a avoir, 
or sachiez de fi et de voir 
que ceste avroit tot de gaaig. 
Mes il i a autre mehaig 
par qoi la chose ne puet estre : 
car se li princë et li mestre 
de vostre regne le savoient, 
por nule grant chose qu'il voient, 
ne seroient il a ce mis 
que vos, qui estes ses amis, 
l'eüssiez a feme n'a per. 
- Por qoi ? L'en la tient a nonper 
de biauté, de cors et de vis. » 
Fet li seneschaus : « C'est avis 
a ciaus qui sont ovoeques li. » 
Fet li rois : « Por l'ame de mi, 
si ne poez nul bien voloir ! 
Quel essoine i puet or avoir ? 
El est assez et preuz et sage, 
et s'a assez anz et aage, 
Lïenor, la bele orfenine. » 
Quanque cist chante, ciz define, 
qui en mal a s'entention. 
« Je n'i sai barat n'ochoison 
por qoi g'i mete ja respit. 
Ge ne l'ai pas por ce en despit 
s'el n'est suer au roi d'Engleterre. 
J'avrai assez avoir et terre 
tant com j'avrai el cors la vie. 
Seneschaus, ce vos vient d'envie 
ou ce vos fet maleürtez 
que vos toz jors vos ahurtez 
dou tot a la poior partie ! 
Se l'avieez de moi partie, 
vos avrieez fet grant pechié. » 
Tant l'a par parole encerchié 
qu'il li a dit par son outrage 
qu'il a eü son pucelage ; 
et por ce que croire l'an puisse, 
de la rose desor la cuisse 
li a dit mout veraie ensaigne. 
Li rois s'esbahist et se saigne 
et dit dolanz a chief de piece : 
« Onques mes rois ne perdi fierce 
ainçois que ses gieus fust assis. 
Or souffrerons la chose einsi, 
quant Dex ne veut q'autre puisse estre. 
Gardez que son frere, son mestre, 
n'en sache ja ne vent ne voie. 
Je voudrai aler tote voie 
vers Maience demain matin. » 
Sachiez qu'il se mist au chemin 
erroment que l'aube creva, 
et que durement li greva 
ciz jors a fere grant jornee. 
« Dex ! fet il, com fu ore nee 
de fort eure la damoisele ! 
Celui qui m'a dit la novele 
de sa perte et de son domage 
harrai ge mes tot mon aage. 
Il n'a pas .II. mois et demi 
que ne cuidai qu'il fust einsi, 
que de tot ce ne m'iert il rien. 
Mout par het cil fel autrui bien, 
qui li toli son pucelage. 
Maintes genz i avront domage 
prochainement, sanz nule doute. » 
Le chemin let et la grant route, 
si s'en vet chans travers toz seuls, 
mout dolenz et mout angoisseus, 
tenant sa main a son arçon. 
Des bons vers mon segnor Gasson 
li sovient, qui li font grant bien, 
que prodom ne gaaigne rien 
en fere doel qui riens ne vaut. 
Un petit le conmence en haut : 
Je di que c'est granz folie 
d'encerchier ne d'esprover 
ne sa moullier ne s'amie 
tant com l'en la veut amer, 
ainz s'en doit on bien garder 
d'encerchier par jalousie 
ce qu'en n'i voudroit trover. 
Sanz deduit et sanz sejorner 
erra tant qu'il vint a Maience. 
Grant honor et grant reverence 
li porterent li citoien. 
N'i covint pas Saint - Julien 
as roiaus por avoir hostel, 
que chascuns l'ot si bon et tel 
com il li plot, a sa devise. 
L'emperere a mout en gré prise 
l'onor que ses genz li ont fete, 
mes tote la cort se deshete 
de ce qu'il ert si deshetiez. 
Ha ! Dex, cele grant amistiez 
qu'il avoit au bon chevalier 
n'ot encore que tierz jor hier, 
qui l'a fete si endurcir ? 
S'il s'osast de tant enhardir, 
il li demandast l'ochoison, 
q'en lui a tant senz et reson 
qu'il i cuidoit mout el q'amor. 
L'empereres estoit un jor 
en son palés a poi de gent. 
Il apela le biau, le gent, 
mon segnor Guillame de Dole, 
cui Nature polist et dole 
de biauté, de sens et de pris : 
« Venez en, dit il, biaus amis, 
en ce vergier o moi deduire. » 
Main a main, cui qu'il doie nuire, 
i vont voiant le seneschal. 
Il tasta a son affichal, 
si se conmença a sousrire. 
Fet li empereres, ses sire : 
« Par la foi que vos me devez, 
or me dites dont vos riez. 
- Je me ri d'une profetie 
qui ert mout par tens averie. 
Et ce n'est mie granz merveille, 
que nule riens que Dex ne voelle 
ne doit avenir par reson. 
L'autrier avint, par mon renon, 
me mandastes par vo seel, 
ou il avoit paint a cisel 
un beau roi desor un cheval. 
Ma suer m'en dona cest fermal 
et ge li donai cest seël. 
Si me dit, en riant trop bel : 
“ Biau doz frere, or sui ge mout lie 
quant j'ai un roi de ma mesnie. ” 
Fet l'empereres : « Mout dist bien, 
et sachiez ja, n'en doutez rien, 
pres s'est alé qu'el ne dist voir : 
je la cuidai a feme avoir, 
mes or voi que pas ne puet estre. 
- Vos me fesieez herbe pestre 
en fere acroire tel folie ! 
Et, sachiez, c'est grant vilonie 
de gaber une gentil feme. 
- La hautece de cest roiaume 
ne s'i acordast a nul fuer. 
- Dex ne l'a pas getee puer, 
ainz a tot son bon porveü : 
encor a ele assez eü 
trusque ci et bien et honor. » 
Mout a grevé l'empereor 
de ce qu'il le voit si dolent : 
« La chose vet tot autrement, 
fet il, voir, que vos ne cuidiez. 
Ses pris est mout desavanciez 
de mainte gent qui sont alé 
entor li, tant qu'el a folé. 
- Coment ! dervee et marvoiee ! 
Ele n'a pas esté lïee 
ne bertaudee ne tondue ! 
De tant l'avoit Dex bien veüe 
qu'el a la crigne blonde et bele. 
- J'en sai bien certaine novele 
par tel home qui bien la set. 
Ne sai s'il l'aime ou s'il la het, 
mes mout prise la damoisele, 
fors de tant qu'el n'est pas pucele. 
- Vos li metez sore la rage, 
si me vendez vo mariage, 
qui me honissiez a veüe, 
et de chose qui n'est seüe 
alevez blasme ma seror. 
Se Dex li eüst ceste honor 
ne destinee ne pramise, 
ele n'est de riens si malmise, 
empiree ne violee 
(la mere Deu en soit loee !) 
qu'el i eüst ja point de perte. 
- Savez qui fet la chose aperte ? 
qu'el a sor la cuisse la rose, 
n'onques nule si bele chose 
ne fu en rosier n'en escu. » 
A cest mot l'a li rois veincu, 
si se gete li rois de blasme. 
Mout pres s'en va qu'il ne se pasme 
Por la destrece de cest mot. 
Il cuidoit nus n'en seüst mot, 
fors sa mere et il solement. 
Il tret sor son chief erroment 
son mantel, qui estoit toz fres, 
si vet a son hostel manés. 
L'empereres, mout angoisseus, 
s'en revint el palés toz seuls 
qu'il ne se set en quel maniere 
par biau parler ne par proiere, 
il s'en peüst bel deporter. 
Il li covient a deporter, 
qu'il n'i a point de recovrier. 
S'il se peüst d'Amors vengier, 
Il ne s'en preïst s'a li non, 
qui la damoisele au biau non 
li fist amer par oïr dire. 
Sospirant, plorant et plains d'ire, 
com de traïtor et felon 
se plaint es vers de sa chançon : 
Por quel forfet ne por quel ochoison 
m'avez, Amors, si de vos esloignié 
que de vos n'ai secors ne garison 
ne ge ne truis qui de moi ait pitie ? 
Malement ai mon servise emploié 
c'onqes de vos ne me vint se max non. 
N'encor, Amors, ne vos ai reprochié 
mon servise, mes ore m'en plaig gié, 
et di que mort m'avez sanz ochoison. 
Or sachiez bien que cil haus hom, 
cil empereres, cil haus sire, 
pensis et dolanz s'en consire 
de l'amor a la damoisele, 
qu'encor l'en tient soz la mamele 
li maus qui nel let rehetier, 
et le doel dou bon chevalier 
qui se debat et fiert ses mains : 
« Ha ! la mort que ne me prist ains, 
fet il, que ce fust avenu ! » 
Si compegnon sont tuit venu 
entor lui, et sa granz mesnie 
qui mout estoit desconseillie, 
que chascuns ne set quë il face. 
Il descire sa bele face 
et se claime : « Dolerous ! las ! 
Voirement, de si haut si bas, 
des ore mes le puis bien dire ! » 
Nus n'est si durs, s'il l'oïst dire, 
cui il n'en preïst granz pitiez, 
li plus biaus, li miex affetiez, 
que nus nel voit qui trop nel plaigne ! 
« Ahi ! font ses genz d'Alemaigne, 
de quex genz estes dessamblee ? 
Dex ! il se muert, vez com il bee 
la bouche come marvoiez ! » 
Uns siens niés, qui est reperiez 
des chans de jouer a cheval, 
que qu'il vint la grant rue aval, 
il oit en son ostel la noise. 
Ne cuidiez pas que il s'aoise : 
erroment qu'il i est venuz, 
si tost com il est descenduz, 
il vient devant lui maintenant ; 
en autre guise q'en riant 
li demande de son couvine. 
« Ja nuls, voir, s'il ne l'adevine 
n'en savra par moi nule rien. » 
Li vallez s'aperçoit lués bien 
que c'iert ou d'ami ou d'amie, 
que si prodons ne feïst mie 
ne por perte ne por avoir 
tel doel. « Oncles, dites me voir : 
a vos mandé nule novele 
ma dame ne ma damoizele ? 
A il nul mort de noz amis ? 
- Niés, fet il, en tel doel m'a mis 
la vieus, la jaianz, la jaieus. 
- Por les .V. plaies Deu, la quieus ? 
- Lïenor, la vils bordeliere, 
qui s'est trete d'onor arriere 
et a rebours ciaus en avant 
qui a moi erent atendant. » 
Fet il lués : « Dites moi conment ? » 
Il li a conté l'estrement, 
conment el les avoit honiz : 
ele dut estre empereriz 
le premier jor de mai entrant ; 
tot l'afere li va moustrant, 
coment ses sires, l'emperere, 
por la beauté qui en li ere, 
la devoit avoir a moullier. 
Sa dolor li fesoit moullier 
des lermes dou cuer son visage : 
« Si a perdu son pucelage, 
dont ciz granz doels ou cuer me maint ! 
Ciz mariages ne remaint 
solement que por ceste chose. 
- Coment le sot il ? - Par la rose 
qu'il me dit qu'el a sor la cuisse. 
Si ne sai conment ge m'en puisse, 
fet il, vengier, s'en plorant non. 
- Oncles, ci a grant ochoison 
par qoi l'en la doit bien destruire. 
S'el ne se haste qu'ele muire, 
je l'ocirrai a mes .II. mains. 
Femes getent adés dou mains 
por fere honte a lor amis. 
Puis que deables s'i est mis, 
ne li chaut de chose que face, 
n'il n'est chose qu'ele tant hace 
com honor contre son voloir. 
Vos i poez grant honte avoir, 
quant vos l'avez si en gros pris : 
si prodom et de si haut pris 
com vos estes n'en deüst onques 
fere samblant. Biaus gentils oncles, 
ne fetes d'un domage .II. ! 
Que diroit on, biau sire Dex, 
se vos morieez por tel oevre ? 
Or fet ele bien qui se proeve 
come vils et come raïs : 
ses sornons par est bien sievis, 
que g'en ai grant honte dou dire ! 
Je m'en vois por vos geter d'ire 
et por amender ceste honte. » 
Il vint au roncin et tost monte 
sanz plus reprendre la parole. 
Tot le chemin s'en vet vers Dole, 
iriez de l'oncle q'a lessié, 
dont il fera mout, au plessié, 
grant doel quant il i ert venuz, 
que plorant est de l'uis issuz, 
n'onques ne conmanda a Deu 
li niés l'oncle, n'il le neveu. 
Cil s'en vet, li oncles remaint. 
L'empereres et autre maint 
l'aloit visiter mout sovent. 
Si joël et si bel present, 
sachiez bien, n'ierent pas oiseus. 
Chascun jor, une foiz ou .II. 
envoioit savoir qu'il fesoit ; 
sachiez, mout li embelissoit 
quant l'en l'en dit bone novele. 
Un jor li sovint de la bele 
qui porte le sornon de Dole, 
que il looit tant par parole ; 
onqes ne la virent si oeil. 
Des bons vers celui de Sabloeil, 
mon segnor Renaut, li sovint ; 
de grant cortoisie li vint 
qu'il les conmenca a chanter 
por sa dolor reconforter : 
Ja de chanter en ma vie 
ne quier mes avoir corage, 
ainz voeil miex qu'Amors m'ocie 
por fere son grant domage ; 
car ja mes si finement 
n'iert amee ne servie. 
Por c'en chasti tote gent, 
q'el m'a mort et li traïe. 
Las ! j'ai dit par ma folie, 
ce sai de voir, grant outrage ; 
mes a mon cuer prist envie 
d'estre legier et volage. 
A ! Dame, si m'en repent. 
Mes cil a tart merci crie 
qui atent tant que il pent, 
por ce ai la mort deservie. 
Encor l'en ert li feus el cors. 
« Ha ! fet il, bele Lïenors, 
Com m'a traï li seneschaus ! 
Touz li pechiez et toz li maus 
est de vos et de vostre frere. » 
Or sachiez que li emperere 
la desirast mout a avoir, 
mes or ne l'ose mes voloir, 
qu'il set bien que ne porroit estre. 
A ! Dex, tant val et tant haut tertre 
cil passa qui va au plessié ! 
Tant a son roncin angoissié 
et erré par nuit et par jor 
qu'il est la venuz sanz sejor 
et est en la cort descenduz. 
Uns vallez i est lors couruz, 
qui mout est liez de sa venue. 
Il a trete l'espee nue 
et s'en vet grant pas vers la sale. 
Dex doint q'aucuns encontre saille, 
qu'il ne face conme desvez ! 
Il s'est sor le sueil escriez : 
« Ou est la jaiaus, la mautriz, 
qui fust dame et empereriz, 
se sa ribaudie ne fust ? » 
Il s'est abuissiez a un fust 
si qu'il chaï o tot s'espee. 
Un serjans, qui ot espaee 
une jante entre .II. mallars, 
qui n'iert ne foibles ne coars, 
li vient erroment, si l'embrace. 
Or n'a il pooir que il face 
trop grant mal, se n'est de parole. 
Uns autres li saut, si l'acole, 
si le tienent amdui mout cort. 
S'antain erroument i acort, 
mout esbahie et esmarrie, 
disant : « Dame Sainte - Marie, 
vostre biaus filz soit hui o nos ! 
- Vielle, male honte aiez vos ! 
Vos deüssiez estre lardee, 
fet il, si mal l'avez gardee ! » 
- Biaus niés, fet ele, por Deu, qui ? 
- Celi, voir, que j'ocirrai hui 
a mes .II. mains, se ge la truis. » 
Il s'adrece a force vers l'uis 
de la chambre por enz entrer. 
Sa cousine l'oï crier ; 
Ele oevre l'uis et si saut fors. 
« Ahy ! desloiaus Lïenors, 
fet il lués droit, je vos queroie. 
- Car le lïons d'une corroie ; 
sachiez quë il est forsenez. » 
Dit li vallez : « Vos i mentez ! 
Je sai mout bien que ge me di. 
Il n'avra que .VII. jors mardi 
que je me parti de Maience, 
ou ge lessai mon oncle en ce : 
ou il est morz ou il se muert. 
A foi, la male morz acuert 
la desloial qui l'a houni, 
abessié et avileni, 
q'el a perdu cele hautece ! 
C'est cele la, a cele trece, 
que je voudroie avoir tondue 
a ceste espee tote nue ! 
- Dites, biaus niés, en quel maniere ? 
Conment ? Ma bele fille chiere, 
ou en fist ele la deserte ? 
- Trop i a fete lede perte, 
car la grant vaillance son frere 
avoit tant fet vers l'emperere, 
et li renons de sa biauté 
l'avoit mis en tel volenté 
qu'il la devoit prendre a moullier. 
Mes ce l'en a fet esloignier 
qu'il a dit qu'el n'est pas pucele. » 
Quant la mere l'oï, et cele, 
qui sevent bien que c'est noianz, 
des biaus oils et des cuers dolanz 
en ont ploré a chaudes larmes. 
« Niés, fet ele, de males armes 
puisse estre mes cors despeciez, 
et li siens devant moi noiez 
s'onqes oïstes tel noient ! 
- Ja mar en ferez sairement, 
trop par est seüe la chose 
as entresaignes de la rose 
qu'el a devers la destre hanche 
desor la cuisse grasse et blanche, 
que male flambe puisse ardoir ! 
- Je, fet la mere, en doi avoir 
tote la honte et tot le blasme. » 
Ele clot les oils, si se pasme 
por la destrece de son fil 
que il lessa en tel peril 
et entre la mort et la vie. 
Com deables a grant envie 
quant il voit nului fere bien ! 
Li vallez voit qu'il ne puet rien 
gaaignier en fere mellee 
si ra mis el fuerre s'espee, 
qu'il a grant pitié de s'aiole, 
qui sa mere bese et acole. 
Que qu'ele gist en pasmoisons : 
« Diex ! selonc ce que nos avons, 
fet ele, fet et bien et mal 
entre nos et le seneschal, 
donez a chacun sa deserte ! 
Ja li avoit ma mere fete 
si bone chiere et tel samblant ! 
Qui se gardast ça en avant 
que maus nos en deüst venir ? » 
La mere geta un sospir, 
s'ouvri les oils toz plains de lermes : 
« Lasse, fet ele, or est li termes 
que je m'en vois dolente a fin. 
Li seneschaus m'a morte en fin 
cui je dis ma confession. 
Je n'i entendi se bien non, 
quant je li contai de la chose : 
si a mis vilaine parclose 
en ce qu'il me dit l'autre jor 
qu'il m'amoit de si grant amor, 
quant il me dona son anel. 
Trop le m'a vendu son joël, 
se ge pert Guillame mon fil ! 
- Bele mere, ainz la fin d'avril, 
qui ja est mout pres de l'issue, 
avrai ge tote aconseüe 
sa vilonie et sa mençonge. 
Tot li ferai tenir a songe 
quanqu'il a fet le roi cuidier. 
N'a garde cui Dex veut aidier, 
ne ge ne dout riens, se lui non, 
que j'aie fete mesprison 
ou j'aie perdu en avant. » 
Que qu'ele fet si biau samblant, 
s'est ele ou cuer mout desconfite. 
Mout prie le Saint - Esperite 
qu'il consaut et li et sa mere 
et sa grant mesnie, qui ere 
mout dolante de son domage. 
S'ele pert le grant segnorage 
si come d'estre empereriz, 
bien les a toz morz et traïz 
par son engin li seneschaus. 
« Dame, fetes querre chevaus, 
s'irai a cort veoir mon frere ; 
onques si prodom com il ere 
ne morut por si fet domage. 
Li siecles l'a pieça d'usage 
q'en dit ainz le mal que le bien. 
Or sachiez de fi une rien : 
ge m'en revendrai tote lie, 
que cil qui reput sa mesnie 
de .V. pains et de .II. poissons, 
au grant droit que nos i avons 
nos i sauvera noz honors. » 
Lors fist querre .II. vavassors, 
.II. prodomes, q'ele enmenra. 
Par son grant sens ravigora 
sa mere et toz ceuz de l'ostel. 
Ses niés, qui ot esté en tel 
et si durs a adomeschier, 
prist le jor a aharneschier 
son oirre et se mist en grant paine. 
De la soe robe demaine 
furent tuit plain dui mout bel coffre ; 
onqes nule damoisele orfe 
tant n'en ot, ne tant bel joël, 
qu'el avoit ja tot son trossel 
atorné por son mariage. 
Onqes n'en fu nule si sage, 
si li parra et apparut. 
Au matinet, quant ele mut, 
i ot mout besié et ploré : 
« Bele fille, a Saint - Honoré 
conmant ton cors, quel part qu'il aille. 
- Bele mere, Dex vos i vaille, 
ou ge ai tote ma fiance ! » 
Nus ne fust a la dessevrance, 
quant la pucele dut monter, 
s'il deüst lermes emprunter, 
qu'il ne covenist que plorast. 
Ainçois qu'ele s'en par alast, 
par fu trop la dolor conmune. 
En plorant, chascun et chascune 
conmande par son non a Deu. 
La mere en a mout son nevou 
prié, si com ele miex puet. 
D'unes chaudes lermes li pleut 
l'eve qui li descent des iex. 
A ! Diex, com venist ore miex 
que li seneschax fust a nestre ! 
Mout dolant s'en partent de l'estre 
li dui chevalier qui l'enmainent. 
La mere en ont cil qui remaignent 
par les braz menee en un lit. 
Sa joie cuide, et son delit, 
avoir perdue a toz jorz mes. 
« Or n'en iert mie aportez mes, 
que la damoizele l'emporte », 
font les genz, qui jusqu'a la porte 
la convoierent dou plessié. 
Onques mes n'ot tel doel lessié 
en vile com ele i lessa. 
A Deu, qui mout bien en pensa, 
la conmanderent, e ele euls. 
Or s'en vet, or la consaut Diex ! 
si fera il, gel sai de voir. 
Or referoit mout bon savoir 
conment ses freres se contint. 
De nule chose ne li tint 
ne de nul solas quë il oie. 
Chascun jor i vet ou envoie 
l'empereres por conforter. 
De tot le fet amonester 
qu'il pense qui bien li puist fere. 
Li bons rois et li debonere 
un soir i vint, aprés souper ; 
onques n'ot conpegnon ne per 
q'un sol chevalier et Juglet, 
s'oïrent chanter un vallet 
la bone chançon le Vidame 
de Chartres. Onques mes nule ame, 
ce li sambla en chevauchant, 
miex ne dist cest vers ne cest chant : 
Quant la sesons del douz tens s'asseüre, 
que biaus estez se raferme et esclaire, 
et tote riens a sa droite nature 
vient et retret, se n'est trop de mal aire, 
chanter m'estuet, car plus ne m'en puis taire, 
por conforter ma cruel aventure 
qui m'est tornee a grant mesaventure. 
A ma dolor n'a mestier coverture, 
si sui sospris que ne m'en puis retrere. 
Mar acointai sa tres douce feture 
por tel dolor ne por tel mal atrere, 
qui ce me fet que nus ne puet deffere, 
fors ses fins cuers dont vers moi est si dure 
q'a la mort sui, se longuement m'i dure ! 
Fet li rois : « Juglet, a droiture 
fu ciz vers fet por moi sanz doute. » 
Jor avant autre, passa toute 
cele quinzaine deerraine 
d'avril, que li baron dou regne 
durent estre a Maience tuit. 
S'i furent il a grant deduit : 
bien i parut a la merveille, 
de mai entrant a la sorvelle, 
de l'envoiseüre qu'il firent. 
Tuit li citoien s'en issirent 
mie nuit por aler au bos. 
La cité en avoit le los 
d'estre toz jors mout deduianz. 
Au matin, quant li jors fu granz 
et il aporterent lor mai, l 
tuit chargié de flors et de glai 
et de rainsiaus verz et foilluz, 
onc si biaus mais ne fu veüz, 
de glai, de flors et de verdure. 
Par mi la cité a droiture 
le vont a grant joie portant. 
Et dui damoisel vont chantant : 
Tout la gieus, sor rive mer, 
conpaignon, or dou chanter ! 
Dames i ont bauz levez, 
mout ai le cuer gai. 
Conpaignon, or dou chanter 
en l'onor de mai ! 
Quant il l'orent bien porchanté, 
es soliers amont l'ont porté 
et mis hors, par mi les fenestres, 
dont ont embeliz toz les estres, 
et getent par tot herbe et flor 
sor le pavement, por l'onor 
dou haut jor et dou haut concire. 
Qui la fu, il pot mout bien dire 
c'onques en lieu ou il alast 
ne vit tant de richece a gast 
aler, com il a la alé. 
Les rues, de lonc et de lé, 
sont portendues de cortines ; 
de cendaus, de penes hermines, 
de baudequins, de ciglatons 
ont toz les pignons des mesons 
fet par richece encortiner. 
L'en n'i pooit nul lieu trover 
nule part se richece non. 
Et la damoisele au biau non, 
qui vient dou plessié mout dolente, 
a mout en autre lieu s'entente 
que cil n'ont qui font cele joie. 
Tant a erré q'a la monjoie 
vint de Maience mout matin. 
Cel jor, en romanz sanz latin, 
parla a ses .II. chevaliers : 
« Je vousisse mout volentiers, 
se vos le vousissiez amdui, 
que mes niés s'en alast meshui, 
fet ele, avant por l'ostel prendre, 
et si li voel de ci aprendre 
que, de la ou mes freres maint 
et ses oncles, qu'il m'en esloint 
plus qu'il porra en sus d'iloec. 
- Dame, font il, dont voist ovoec 
uns de cez autres escuiers 
por revenir, qu'il est mestiers, 
encontre nos, li qex que soit. » 
Li niés atant s'en partissoit 
de s'antain mout tost, et uns autre. 
En la cité, qui n'estoit autre 
que la plus riche et la plus bele, 
por prendre l'ostel la pucele 
s'en vont par les rues d'encoste. 
Damedex lor dona un hoste, 
la plus vaillant que ja mes voient : 
de .II. borjoises, qui venoient 
d'oïr la messe matinel, 
l'une l'en maine a son hostel, 
qui plus ert sage que vilaine. 
En une rue auqes foraine 
ert sa mesons mout aaisiee. 
La chambre, bele et envoisiee 
lor moustra et puis les estables. 
Mout ert li ostex delitables, 
qu'il i avoit jardins et puis. 
« Segnor, fet ele, je ne puis 
moustrer hostel autre qu'il est. 
- Dame, quanque mestiers i est 
i a. Que bon jor vos doint Dex ! » 
Lués droit est montez li uns d'euls 
por aler encontre lor genz. 
Li ostex est et biaus et genz 
a mout poi d'embelissement. 
Li vallez, einsi fetement 
com il issoit hors de la porte, 
encontre ceuz cui il reporte 
bones noveles de l'ostel, 
qu'il lor ont pris si bon et tel 
a devise com il rouverent. 
Li dui chevalier i menerent 
la gentil pucele honeree, 
embrunche et enchaperonee. 
Il la descendent en la court ; 
la borjoise as degrez li court 
encontre sa bone venue. 
Par la main, qu'el ot blanche et nue, 
la maine en sa chambre tot droit. 
El li a demandé lués droit 
por qoi cele grant aünee 
estoit en la vile assamblee, 
le premier jor de mai entrant. 
La borjoise li vet moustrant 
ce qu'ele set par oïr dire : 
que li empereres, lor sire, 
devoit parler de prendre fame ; 
si a mandé par son roiaume 
et assamblé les haus barons, 
por ce qu'il est droiz et resons, 
si s'en conseillera a euls. 
Fet la bele : « Or l'en conselt Diex 
si com il set qu'il est mestiers ! 
Mout par veïsse volentiers, 
se ce ne fust piteuse chose. » 
Lermes plus cleres d'eve rose 
li couroient aval le vis, 
car c'est torz, ce li est avis : 
se Dex n'i fet miracle aperte, 
i puet a double estre la perte, 
et de s'onor et de son frere. 
Li cuers li dieult trop de sa mere, 
par coi cez larmes issent fors. 
Ele apela son nevou lors 
et ses chevaliers a conseil : 
« Segnor, dit ele, je vos voeil 
demander que vos m'ensegniez 
li qex est li miex affetiez 
de voz vallez, et li plus sages, 
qui me puist porter mes messages 
en cele cort a un prodome. » 
Li uns des chevaliers li nome 
un soen vallet sage et recuit : 
« Or sachiez bien, fet il, je cuit 
qu'il fera bien vostre besoigne. » 
El le fist lués droit, sanz aloigne, 
en la chambre a li apeler, 
s'en fist son neveu hors aler 
et ses chevaliers et sa gent. 
Fet el au vallet bel et gent : 
« Vos m'en irez au seneschal, 
si porterez cest affichal, 
cest tiessu et ceste aumosniere. 
Tot est brodé d'une maniere, 
et si a dedenz un anel 
a une esmeraude, mout bel, 
et gardez bien que nuls nel voie. 
Si li direz que li envoie 
la chastelaine de Dijon : 
por li i sont cil oisillon 
ou tiessu, et cil poissonet. 
Biaus amis, fet el au vallet, 
entendez bien que je vos di : 
dites, vos tornaste mardi 
de Dijon por venir a lui. 
Buer vos ajorna ciz jors hui, 
se vos fetes bien la besoigne. 
- Se Dex garist mon cors d'essoine, 
ja mar en douterez de rien. » 
Fet la pucele : « Je sai bien 
qu'il l'a proiee longuement ; 
onques nul acreantement 
ne li vout fere de s'amor. 
Or se porpensa a .I. jor 
qu'ele en fesoit trop que vilaine. 
Si li mande la chastelaine 
que, s'il ja mes veut q'el le voie, 
que cest tiessu que li envoie 
ceigne a sa char soz sa chemise. 
Se vos veez qu'il l'i ait mise, 
si dites que, par cest anel 
qu'ele trest de son doi manel, 
qu'ele se rent en sa merci 
et qu'el a mout le cuer nerci 
de ce que tant l'a escondit. 
Une pucele le me dit 
qui en porta mout les messages. 
Biau douz amis, or soiez sages : 
s'il vos met de plus en parole, 
dites q'el ne vos rouva ore 
plus dire rien a cele voie, 
fors tant tart li est qu'el le voie, 
s'en prendra par tens bon conroi. 
A l'ostel ou devant le roi 
le troverez a parlement. » 
Fet il : « N'en doutez de noient, 
gel querrai tant que ge l'avrai. » 
Atant s'en torne sanz delai, 
et Dex le conduie et ramaint ! 
La dame en qui chambre ele maint 
revint a ciex, qu'el apela : 
as chevaliers dit qu'il n'i a 
que de vestir les robes vaires 
qu'el lor fist achater n'a gaires, 
d'une escarlate violette. 
Blans ganz et une ceinturete 
broudee d'or, a escuciaus, 
a doné a chascun de ciaus 
en l'onor des robes noveles 
mout envoisiees et mout beles. 
La soe robë apareille 
ses niez, qui est bele a mervelle, 
d'un samit inde a pene hermine ; 
onques si blanche ne si fine 
ne fu nule, ne miex ouvree. 
Sor chemise blanche aflouree 
en vesti la cote en puret, 
mes el estoit d'un cendal vert 
tote forree et cors et manches. 
El ot un poi basses les hansches, 
et grailles flans, et biau le pis. 
Un poi fu plus haus li samis 
desus la mamelete dure. 
Mout i ot bien ouvré Nature : 
que que li seneschaus ait dit, 
se Deu plest et Saint - Esperit, 
que toz maus l'en vendra par tens. 
Li couls fu lons et gras et blans 
par reson, sanz gorme et sanz fronce. 
Onques damoisele, selonc ce 
qu'ele estoit triste et dolente, 
ne sot plus bel metre s'entente 
en li acesmer et vestir. 
Por sa gorge parembelir 
mist un fermail a sa chemise, 
ouvré par grande maiestrise, 
riche d'or et bel de feture, 
basset, et plain doi d'overture, 
et si que la poitrine blanche 
assez plus que n'est noif sor branche 
li parut, qui mout l'amenda. 
Que q'ele se ceint et lia 
de sa guimple et de sa ceinture, 
dont li ors de la ferreüre 
valoit plus de .XX. V. livres, 
li vallés, qui n'est fous ne ivres, 
ne s'est en nul lieu delaiez. 
Celui ou il fu envoiez 
trova en mi le parlement. 
Il l'arresna mout cointement 
si com par conmunes paroles, 
mout sagement l'en mena lores 
hors dou palés, lez un haut mur. 
Quant il vit qu'il fu asseür 
et qu'en nel vit de nule part, 
le mantel de son col depart 
com cil qui estoit outre sages. 
« Sire, fet il, ge sui messages 
a la plus sage et mains vilaine. 
Sachiez que c'est la chastelaine 
de Dijon, dont ge sui venuz, 
qui ne me sui arresteüz, 
a granz jornees, puis mardi. 
Ele vos mande, et gel vos di, 
qu'ele se rent en vo merci 
par un sien anel que j'ai ci, 
et si vos envoie un tiessu. » 
Quant li jouel furent issu 
dou drapel ou il furent mis : 
« Ma dame, fet il, biaus amis, 
doint Dex joie et bone aventure ! » 
Le fermail, l'anel, la ceinture 
esgarda mout, et l'aumosniere ; 
mout en est d'estrange maniere 
esbahiz, et mout s'en mervelle 
se c'est miracles ou mervelle 
que li est de lui souvenu. 
Mes, conment que soit avenu, 
mout aime et prise les joiaus ; 
or en demaine ses aviaus 
a ses oils et entor son chief. 
Mout en sot bien venir a chief 
de la mençonge dire et faindre. 
Tant li a dit qu'il li fist çaindre 
emprés sa char, soz la chemise ; 
si l'i a si a destroit mise 
que la char, tot entor le flanc, 
l'en est avivee de sanc ; 
puis veut affichier le fermail. 
Cil en fist lués un fol baail 
por ce qu'il ot talant de rire. 
Fet il : « Ele me rouva dire 
qu'il remainsist en l'aumosniere, 
que nus par aucune meniere 
a vostre col ne l'enterchast, 
cui li cuers d'envie en perçast. 
- Ele dit que preuz et que sage, 
biaus amis, fet il au message. 
As tu encore point d'ostel ? 
Tu vois bien, nos somes en tel 
que je ne puis a toi entendre ; 
si puisse ge Deu l'ame rendre, 
j'aim les joiaus plus de .C. livres ! 
Anquenuit, quant g'iere delivres, 
si parlerons de mon afere. 
Mes or va, si fai robe vaire, 
bon mantel et cote et sorcot. 
Bien iert qui paiera l'escot, 
s'il i avoit .C. sols ou plus. 
Ne sai que ge te die plus, 
mes or va, si pense de toi, 
et gë irai devant le roi. » 
La departie fu tost fete. 
Li escuiers mout s'en rehete 
de ce qu'il est si amusez : 
n'a pas ses moz en vain usez, 
ainz s'en reva mout tost arriere. 
Sa dame trueve en tel meniere 
qu'il n'en est or nule si bele. 
« Or ça, mes amis, quel novele 
me direz vos de cele court ? 
- Maint Tyois i a, lonc et court, 
et de barons presse trop grant. » 
Ahi ! com el est plus en grant 
de savoir qu'il a raporté ! 
A conseil li a cil conté 
conment il avoit esploitié. 
Il a miex fete la moitié 
la besoigne q'el ne rova ; 
ses doz cuers toz li sousleva 
erroment ou ventre, de joie. 
« Ja Dex ne doigne que je joie 
ne de moi ne d'ami que j'aie, 
se je reçoif mie en manaie 
ceste bonté ne cest servise, 
que fet m'avez a ma devise 
tel chose dont ge mout vos pris. » 
A ceuz qui furent bien apris 
d'estre a cort ovoec les barons 
a dit : « Segnor, car en alons 
veoir cele grant assamblee ; 
se ceste nos est hui emblee, 
nos ne verrons tele des mois. » 
Li vallet ont lués demanois 
les biaus palefrois amenez. 
Li siens fu ferranz pomelez, 
si ot la crigne bien assise ; 
li lorains fu biaus a devise 
et la sambue jusqu'en terre 
d'une escarlate d'Engleterre, 
s'iert d'un cendal jaune forree : 
l'escarlate ert defferetee 
si qu'en vit bien par mi le jaune. 
Li arçon ne furent pas d'aune, 
ainz sont d'ivoire as esmax fet. 
Sor un harnois un poi plus let 
puet l'en bien monter au besoig. 
Je ne sai pas por coi j'aloig 
l'afere, ainz dirai plus briement 
q'ainz q'ele fust au parlement, 
l'esgarderent plus de .C. genz. 
Li palefrois fu biaus et genz 
et li harnois mout avenanz. 
Ainz qu'ele montast, la vaillanz, 
fist ele que fine cortoise, 
qu'ele dona a la borjoise, 
por s'onor et por ses hostez, 
un anel a .II. castonez, 
s'ot en chascun une esmeraude. 
Puis que Berte as granz piez në Aude 
morut, qui fu suer Olivier, 
ne fist feme tant a proisier 
ne ne fu de si bon endroit. 
Si chevalier pristrent lués droit 
d'un de lor mantiax un acor, 
s'ont monté bele Lïenor ; 
et puis erroment si monterent. 
Tot a cheval li atornerent 
sa robe q'onc ne s'enmesla ; 
si vos di q'ele salua 
son oste, quant el s'en issi. 
Bien puet une pucele einsi 
a cort aler devant un roi, 
a tel harnois, a tel conroi, 
si aperte, si ademise. 
Li chevalier l'ont entr'aus mise 
si qu'il vont d'une part et d'autre. 
Toutes les genz, et un et autre, 
li vont orant bone aventure. 
Tout avoit, desus la ceinture, 
descovert le piz et le cors, 
et s'avoit andeus les acors 
de son mantel par devant li. 
Et savez qui mout l'abeli ? 
qu'el ot descovert son visage. 
S'ot mise une main a s'atache 
et si tint a l'autre sa resne. 
Et sachiez, cil cui ele arresne 
dient por voir qu'el a vois d'angre. 
Tuit li riche borjois dou change 
se sont encontre li levé ; 
mout ont tuit en lor cuer loé 
sa simplece et sa contenance. 
Font il : « Ou roiaume de France 
ne troveroit ceste sa per. » 
L'en porroit les borses couper 
a ceuls qui vont emprés musant. 
Li lorain sont bel et sonant 
as chevaliers qui la menerent ; 
et cez hautes dames, qui erent 
es loges, en vair et en gris, 
amassent mout un de ses ris. 
Que q'ele les vait saluant : 
« Que vet l'empereres querant, 
font cez borjoises, qui veut feme ? 
Hé ! Dex, car pregne ceste dame ! » 
Por ce q'ele crient q'el n'i faille, 
sachiez de voir sanz devinaille, 
en est un poi en esmaiance. 
Si vos di por voir c'a Maiance 
fu aportez li premiers mais. 
Or refet bon savoir huimés 
quel vie il mainent el palais : 
l'en i chantë et sons et lais, 
li menestrel de mainte terre 
qui erent venu por aquerre. 
De Troies la bele Doete 
i chantoit ceste chançonete : 
Quant revient la sesons 
que l'erbe reverdoie, 
que droiz est et resons 
que l'en deduire doie, 
seuls aloie, 
si pensoie 
as noviaus sons 
que ge soloie. 
Touse gaie 
o ses moutons 
trovai sanz compegnons, 
ou s'esbanoie 
a ses chançons. 
Gente ert sa façons ; 
chevex que venz baloie 
avoit sorez et blons. 
Et uns autres de Chaalons, 
qui ot vestu uns biaus dras vers, 
rechante d'autre part cest vers : 
Amours a non ciz maus qui me tormente ; 
mes n'est pas teuls com les autres genz l'ont, 
s'est bien resons que li miens cuers s'en sente, 
qui set mout bien coment on l'en respont. 
Et ge di : « Las ! mi mal, quant fineront ? » 
Ne ja Jhesus fenir ne mes consente, 
s'aprés les mauls li bien gregnor n'en sont. 
D'une chambre ou li baron sont 
oï l'empereres cest vers. 
Com ses pensers estoit divers 
de ciaus qu'il avoit assamblez ! 
Si li est ses solaz emblez 
qu'il ne set qu'il die ne face ; 
si li pert mout bien a sa face 
qu'il n'amenda .XV. jors a. 
La damoisele se segna 
quant el est en la cort entree. 
Tex .CCC. l'ont au doi moustree 
qui ne sevent pas son esmai, 
ainz dient tuit : « Vez mai, vez mai, 
que cil dui chevalier amainent ! » 
Tot entor li grant joie mainent 
que qu'ele descent au perron ; 
il li corent a l'esperon, 
et damoisel et escuier ; 
plus en i ot bien d'un millier 
de chevaliers de hauz lignages ; 
et des loges et des estages 
avalent dou palais marbré, 
tuit esbahi et esmarbré. 
« Tex puceles soelent venir 
ça en arrier, por esbaudir, 
a la court le bon roi Artu, » 
font cil qui tienent a vertu 
ou a mout bel enchantement. 
Li chevalier mout belement 
menee l'ont au grant palés ; 
el ne vit, ce cuit, onques mes 
tant de si beles genz ensamble. 
Toz li monz cele part assamble 
ou li chevalier l'ont assise. 
Cil ples et cele grant assise 
li ramentoivent son biau frere 
qui, por le grant pris dont il ere 
de proëce et de hardement, 
ot li sires tel parlement 
assamblé por lui fere honor, 
et si l'amoit de tel amor 
qu'il la voloit prendre a moullier. 
Por ce li fet les oils moullier 
de chaudes lermes la pitiez. 
Ele s'encline vers ses piez, 
de foiz a autre si sospire. 
Uns granz bars, li sires d'Espire, 
et maint autrë en ont pitié. 
Si vos di que por s'amistié 
en i plorerent plus de .C. 
L'eve qui des iex li descent 
ne la fesoit s'embelir non. 
Cil chanteor ne lor chançon 
ne la poënt esleecier ; 
si oï ele conmencier 
iceste chançon auvrignace. 
Se ne fust cil, cui Diex mal face, 
qui la cuida desloiauter, 
mout seüst bien cest vers chanter : 
Bele m'est la voiz altane 
del roissillol el pascor 
que foelle est verz, blanche flor, 
et l'erbe nest en la sane 
dont raverdissent cil vergier. 
Et joi m'avroit tel mestier 
que cors me garist et sane. 
A poi que li rois ne forsane 
en l'autre sale ou il estoit ; 
nule riens ne le confortoit 
qu'en li die, n'en fet n'en chant. 
Il oit les barons tïeschant, 
qui sont devant lui a concire, 
ne de ce qu'il lor cuida dire 
ne lor osoit soner un mot. 
Or sachiez que pas ne l'amot 
cil qui li a fet tel anui ! 
Il s'atendoient tuit a lui 
qu'il lor desist ou un ou el, 
ou feïst dire a son mortel 
traïtor qui ce li ot fet. 
Que qu'il estoit en tel dehet 
mout dolenz et mout desconfiz, 
seant soz un grant arc voutiz, 
ez vos le segnor de Nivele 
qui li aporte la novele : 
« Sire, fet il, vos ne savez ? 
Puis cele heure que Dex fu nez, 
neïs au tens le roi Artur, 
ne sai se c'est par vostre eür, 
n'avint ausi bele aventure, 
ce cuit, de nule creature 
com il a la fors avenu. 
- De qoi ? - Quë il i a venu 
une mervelle tote droite, 
la plus bele et la plus adroite. 
Ne sai se c'est ou fee ou fame, 
mes ou marchié n'a remez ame, 
ainz l'ont tuit a procession 
amenee d'une meson 
dusqu'en cest grant palés la hors. » 
Quant l'empereres l'oï lors, 
il ne fust si liez por mil mars. 
« Ne sai se c'est ou voirs ou gas, 
mes il le feroit bon savoir 
s'il a menti ou il dit voir, 
fet li seneschaus. Alons i. » 
Oez dou deable anemi 
com il vet chaçant sa grant honte ! 
Fet li rois ou li toz en monte : 
« Je lo bien que nos i aillon. » 
Il ne queroit fors ochoison 
que li parlemenz remainsist. 
De la se leva ou il sist, 
s'en vet grant pas vers le palés, 
et tuit li haut baron aprés. 
Si dolente, si esploree 
com ele ert, la preuz, la senee, 
que por soi que por son bon frere, 
erroment que li emperere 
issi dou conseil de la chambre, 
cele qui n'ert torte ne chambre 
avisa bien li qex c'estoit. 
Por l'usage, qui tex estoit, 
ele prent dou mantel l'atache ; 
que qu'el l'oste dou col et sache, 
si l'enconbra si li mantiaus 
qu'ele hurte as premiers cretiaus 
qu'ele avoit fet en sa touaille. 
Le hordeïs et la ventaille 
enporta jus o tot le heaume 
voiant les barons dou roiaume, 
si que sa crigne blonde et sore 
son biau samit inde li dore 
par espaulles et pres dou col. 
Des le tenz mon segnor Saint - Pol 
ne fu plus bele por solas. 
Ele haoit tant son solas 
que ne li chaloit de trecier ; 
mes, por ses chevols adrecier, 
ot drecié sa greve au matin 
d'une branche de porc espin, 
et si ot fet front de heaumiere ; 
s'ot chapelet a la maniere 
as puceles de son païs, 
s'ot flocelez aval le vis 
de ses biaus chevex ondoianz. 
Li chapelez li fu aidanz, 
qui li fu un poi loig des iex ; 
et Nature, por veoir miex 
son biau front, li ot tret arriere. 
Si desconfite, en tel maniere, 
se let cheoir as piez le roi 
cele qui ne savoit son roi, 
si li crie : « Por Deu, merci ! 
- Ha ! bele, levez vos de ci, 
fet l'emperere, or m'avez mort ! 
- Non ferai voir, n'a droit n'a tort, 
ainçois i serai trusqu'a none, 
se sor l'onor de la corone 
orendroit ne me creantez 
que vos droiture me ferez 
orendroit cau pié maintenant. 
- Bele, fet il, ge vos creant : 
ja ne voudrez, que ge ne face. » 
Lors li preste sa bele brace, 
si l'aidë a lever sus. 
Ele se tret un poi en sus 
de lui, si fist auqes que sage. 
Devant les barons dou barnage 
se demente a Deu et conplaint. 
De pitié en ont ploré maint, 
de lermes qui son biau vis muelle 
qu'el ot bel et simple a mervelle, 
et le col plus blanc que n'est nois. 
Si vos di, s'ele fust as lois 
.V. anz toz plains sanz removoir, 
ce sachiez de fi et de voir, 
je ne sai por coi ne coment 
ele peüst plus belement 
son claim dire ne son afere. 
Fet la gentils, la debonere : 
« Gentils emperere honorez, 
por Deu, biau sire, or m'entendez, 
si m'aït Dex, que mestiers m'est. 
Il fu uns jors, qui passez est, 
que cil la, vostres seneschaus 
(lors le mostre as emperiaus), 
vint en un lieu, par aventure, 
ou ge fesoie ma cousture. 
Si me fist mout let et outrage, 
qu'il me toli mon pucelage. 
Et aprés cele grant ledure, 
si m'a tolue ma ceinture 
et m'aumosniere et mon fermal. 
Ice demant au seneschal : 
et m'onor et mon pucelage 
et de mes joiaus le domage. » 
Atant se test, si ne dit mot. 
L'emperere, qui mout l'amot, 
si resgarde le seneschal 
qui tot ce ne prisoit un ail, 
ainz le tient a borde et a songe 
com ce qui tout estoit mençonge. 
(Ce savoit ele plus que nus.) 
Fet l'emperere : « Il n'i a plus, 
seneschal, or vos en alez 
consellier, ou vos responez 
orendroit ci selonc son claim. 
Onques mes voir n'oï reclaim 
que vos feïssiez tel outrage. » 
Fet il, oiant tot son barnage : 
« Je n'en irai ja a conseil. 
Ja mes Dex ne me doint cest sueil 
passer, se onques mes la vi ! 
Et sachiez bien que ge li ni, 
quë onques n'oi son pucelage 
ne ses joiaus a son domage, 
ne ceinture ne affichaus. » 
- Oez que dit li seneschaus, 
fet l'emperere, il le vos nie. 
- Certes, sire, c'est vilonie ; 
miex li venist dire tot el. 
Ja n'istra hors de cest ostel 
que il ira tot autrement, 
se vostre cort ne se desment. 
Bons rois, por Dieu, ne vos griet mie : 
vos dites ci qu'il le me nie, 
qu'il onqes n'ot mon pucelage, 
et dit c'onqes a mon domage 
n'ot mon joial ne ma ceinture : 
savez vos de quele feture 
cele ceinture estoit ouvree ? 
El estoit de fin or broudee 
a poissonez et a oisiaus ; 
et sachiez que li affichaus 
valoit encore bones nois ; 
il i a un rubi balois 
qui vaut encore .XIII. livres. 
N'est pas encore toz delivres, 
li seneschaus, bien le sachiez. 
Mes or alez, et si sachiez 
ses draz amont et sa chemise : 
Si verrez qu'il l'a ceinte et mise 
tot nu a nu, emprés sa char. 
Se ce n'est voirs, fetes un char 
tornoier par desus mon cors. 
Si verrez m'aumosniere encors, 
ce sachiez, au tiessu pendue. » 
Par tens avra mestier d'aiue 
li seneschaus, ce m'est avis ! 
Or li taint et palist li vis 
por sa parole qui empire. 
« Dex ! font li baron de l'empire, 
com est malbailliz, se c'est voirs ! 
Certes, ce fu granz estrelois 
s'il en puet estre pris provez. 
- Sire, sor ce que vos m'avez 
creanté a fere droiture, 
fetes garder a la ceinture, 
si me delivrez sanz aloigne. » 
Li arcevesques de Couloigne 
estoit la ou cil claims fu fais : 
« Pieça que mes nuls autez plais, 
sire, n'avint en vostre cort. 
Il covient cest respit mout cort 
por essaier s'el a voir dit. » 
Sanz delai et sanz contredit, 
ou bien li poist ou mal li sache, 
uns chevaliers li tret et sache 
la robe amont et la chemise, 
que chascuns vit qu'il l'avoit mise 
et çainte estroit a sa char nue. 
Si fu la chose coneüe 
qu'il n'i covint champ ne bataille. 
« Gardez le bien, qu'il ne s'en aille, 
fet l'empereres, sor voz iex. » 
A .X. barons sages et viex 
le conmande, sor quanqu'il ont, 
dou garder, si chier com il ont 
et lor vies et lor avoirs. 
« G'en sui toz dolanz, fet li rois, 
por ce quë il m'a bien servi. 
- Ha ! se Deu plest, font si ami, 
si li parra a son besoig. » 
N'est mie mestiers que j'aloig 
cest afere de moz oiseus. 
Mout en sont les genz angoisseus, 
li baron, de cele ceinture. 
Font li un : « De tele feture 
en porroit l'en assez trover. 
Nuls ne savroit par ce prover 
quë il deüst estre destruis. 
Non fust il, ne fust li anuis 
de la honte et dou pucelage ; 
que des joiaus et dou domage 
peüst il bien venir a chief. » 
Tuit li baron de chief en chief 
en vont proier l'empereor. 
« Ja n'en voudrez, sauve l'onor 
la pucele, que ge n'en face. 
- N'est pas reson q'en le defface, 
font il, por itel ochoison. » 
Fet li rois : « Tot ce n'a foison. 
Je n'en prendroie d'or mil mars 
qu'il n'en fust traïnez ou ars ! 
Est or ma terre abandonee ? 
Ne li avoie pas donee 
por tels joiaus seneschaucie ! » 
La damoisele l'en mercie, 
qu'ele oit bien qu'il li fera droit. 
Au seneschal revont tot droit, 
si li dient qu'il se conseilt. 
« Mal de la cort ou l'en ne let, 
fet il, un home parjurer ! 
Je li feroie ja jurer, 
s'il voloit, a .C. chevaliers 
que ciz maus et ciz enconbriers 
m'est venuz par enchantement. 
Car ge ne sai certainement 
s'ele fu soe, la ceinture ; 
mes, por Deu et por norreture, 
por ma deserte et por m'amor, 
me face encore tant d'onor 
que, de ce que je mis en ni 
que onques mes jor ne la vi 
ne ne quis honte ne outrage 
ne ne forçai son pucelage, 
qu'il m'en let purgier par juïse 
en guerredon de mon servise ; 
et se g'en ce, sanz plus atendre, 
enchiece, si me face pendre ! 
Ice li mant par vos et pri. » 
Mout le regretent a haut cri 
si conpegnon et sa mesnie : 
« Ha ! lasse gent desconseillie, 
font il entr'ax, que ferons nos ? 
Mout somes mort, quant nuls de nos 
nel puet deffendre par son cors. 
Ses vairs, ses griz, ses granz tresors 
nos ert toz jors abandonez ; 
les destriers qu'il nos a donez 
li ont cousté plus de .M. mars. 
Or sera traïnez ou ars 
cil qui ne l'a pas deservi. » 
Onc mes en un ostel ne vi 
por un home tant gent dolente : 
nez la pucele s'en demente, 
qu'el i cuide avoir grant pechié, 
por ce qu'el l'avoit porchacié. 
Li baron sont venu arriere : 
tot en plorant font la proiere, 
le seneschal a genoillons. 
Font il : « Por Deu et por ses nons, 
face por auls ce qu'il diront, 
par mi tot ce qu'il garderont 
sa segnorie et sa droiture ; 
mes onques de tele aventure 
nus d'iax n'avoit oï parler. » 
Li oeil en pristrent a larmer 
a l'empereor de pitié, 
por ce qu'il l'avoit sanz faintié 
mout bien servi et longuement : 
« Segnor, n'en doutez de noient, 
fet l'empereres, mes sachiez, 
miex vousisse estre alez nuz piez 
outremer qu'il fust avenu. » 
Ce por qu'il estoient venu 
li distrent a cors moz briement, 
qu'ele, par son enchantement, 
li tresgeta cele ceinture, 
et tant en est de tel feture 
q'en en troeve par tot assez. 
« Si ne seroit pas votre sez 
que por ce le deffeïssiez. 
Si vos prions que souffrissiez 
dou premier ni qu'il fist orains, 
qu'il onques, ne devant ne ains, 
fors cest jor, ne l'avoit veüe 
ne n'atoucha a sa char nue, 
dont ele fust pas empirie. 
Si seroit la chose esclairie, 
s'il s'en espurjoit par juïse. 
En guerredon de son servise 
ice vos prie, et nos por lui. 
- Ge nel feroie por nului, 
se n'estoit por la damoisele. » 
Tuit l'en vont lors au pié, quë ele 
et por Deu et por auls en face 
tant qu'el ait lor cuer et lor grace ; 
tuit l'en tendent les mains amont : 
« Ha ! dame, mal fet qui confont 
ce dont il puet estre au deseure. » 
Tant li prient et corent seure 
qu'el lor otroie bonement, 
et prie Deu si fetement, 
com el n'i a deservi perte, 
qu'il i face miracle aperte. 
Par laienz dient tuit : « Amen ! » 
L'empereres mout durement 
s'en esjoï de cest otroi, 
et tuit li conpegnon le roi. 
Puis n'i ot onques point d'arrest ; 
li juïses fu lués tot prest 
au moustier mon segnor Saint - Pierre, 
qui ert coverz de fuelle d'ierre. 
Tuit i vienent, prince et demaine, 
et li seneschaus q'en amaine ; 
et la pucele vint ovoeqes, 
par le conseil des arcevesqes, 
por veoir la bone droiture. 
A grant honte, por sa ceinture, 
fu li seneschaus esgardez. 
Lués droit qu'il fu laienz entrez 
en l'eve qui estoit segniee, 
lués droit, plus tost q'une coigniee, 
s'en vet au fons trestoz li cors, 
si que la bele Lïenors 
vit qu'il fu sauz, et tuit li autre 
qui furent d'une part et d'autre 
entor la cuve atropelé. 
Li clerc en ont mout Deu loé 
en lor chanz et en sains soner. 
A grant joie fu remenez 
devant l'empereor arriere, 
qui s'en est d'estrange meniere 
esjoïz, et trestuit li autre. 
La pucele, triez un triez autre, 
si est ou palés revenue. 
Mout est bien la chose avenue 
si com el l'avoit proposee. 
El ne s'est nes point reposee, 
ainz vet devant l'empereor 
qui est liez de la grant honor 
que Dex a au seneschal fete. 
A ce que chascuns se rehete, 
sachiez, ne pensoit ele point, 
mes a la dolor qui la point 
au cuer por l'amor son biau frere. 
« Damoisele, fet l'emperere, 
or est li seneschaus delivres. 
- Cil dont li clerc chantent es livres, 
fet la gentils, la debonaire, 
set bien tels cortoisies fere 
et aidier ciaus qui a bien tendent. 
Or proiez voz genz qu'il m'entendent. 
Por Deu, sire, oiez la parclose : 
je sui la pucele a la rose, 
la suer a mon segnor Guillame, 
qui l'onor de vostre roiaume 
m'avoit quise par sa proëce. » 
A ce dire ot mout grant destrece, 
que toz li vis li cort de larmes. 
« Et cil, qui soit de males armes 
despeciez si que ge le voie, 
si fist au plessié une voie 
par qu'il deçut ma bone mere, 
qui li dit tot coment il ere 
de la rose desor ma cuisse. 
Biau sire Dex, ausi en puisse 
ge cest jor venir au deseure, 
q'encor nel savoit a cele heure 
que mon frere et ma mere et gie ! 
N'est mervelle se ge marvie, 
qui vos racont ici ma honte. 
- Biaus sire Dex ! font dont cil conte 
(tex i ot cui mout en pesa), 
mervelle fist, qui ce pensa 
de fere teuls desloiautez. 
- Si vint, li desloiaus provez 
qui onques n'ama mon lignage, 
si vos a dit par son outrage 
que je n'estoie pas pucele. 
Cil qui fist mere de s'ancele 
si m'en a auques delivree. 
G'en serai voir tote honoree, 
se Deu plest, ainz que ge m'en aille, 
se vostre cort ne me fet faille. 
Car, quant il nia ma ceinture, 
s'en li eüst lors fet droiture 
quant il en fu trovez sesiz, 
il fust lués penduz et honiz 
com cil qui toz estoit jugiez. 
Mes as barons en prist pitiez, 
qui firent tant par lor proiere 
que toz li ples revint arriere 
a ce qu'il ot nié et dit 
qu'il onques mes jor ne me vit 
ne ne me fist descovenue 
par qoi honte me soit creüe. 
Si m'aït Dex, ce ne fist mon ! 
Cë ont bien veü li baron 
que li juïses l'en sauva, 
et moi et lui, et qu'il ne m'a 
despucelee ne honie. 
Se l'onor et la segnorie 
de cest regne m'est destinee, 
ceste lasse, ceste esploree, 
quant ele fet n'a la deserte, 
por quel reson i avra perte ? 
De ce demant a la cort droit. » 
Lors dit l'empereres lués droit : 
« Estes vos ce, mes cuers, m'amie ? » 
Lors dit cele : « N'en doutez mie, 
ce sui ge bele Lïenors. » 
Il saut sus, voiant ses genz lors, 
si l'acole en sa bele brace ; 
les biaus oils, le vis et la face 
li a plus de .C. foiz besiee. 
Fet il : « Or soiez envoisiee, 
que grant honor vos a Dex fete ! » 
De la joie qui l'en rehete 
li est ciz chans dou cuer volez : 
Que demandez vos 
quant vos m'avez ? 
que demandez vos ? 
dont ne m'avez vos ? 
- Ge ne demant rien 
se vos m'amez bien. 
Et li autre en ont tuit chanté : 
Tendez tuit voz mains a la flor d'esté, 
a la flor de liz, 
por Deu, tendez i ! 
Ce fu Te - Deum - laudamus. 
Fet l'emperere : « Or n'i a plus, 
or est la chose revelee 
por qoi ceste granz assamblee 
iert hui fetë o vos çaienz. 
Maint jor vos ai veü dolenz 
de ce que ge n'avoie feme ; 
vos doutieez de mon roiaume 
qu'il n'eschaïst a autre roi 
qui ne seüst pas si son roi 
de vos honorer et servir 
com gé. Bien peüst avenir, 
non feïst il par aventure. 
Ce qu'en aprent de norreture 
est auques legier a tenir. 
Onques certes de vos servir 
n'oi tel talent come j'ai or, 
si me gart Dex m'ame et mon cors 
quant gregnor mestiers m'en sera. » 
Or ot dur cuer qui ne plora, 
quant il ot dit ceste parole. 
« Renomee qui par tot vole 
si m'amentut ceste pucele. 
Par verité vos di, c'est cele 
cui j'ai destiné ceste honor, 
se vos por moi et por m'amor 
volez soufrir qu'ele soit dame 
et roïne de mon roiaume. 
Vos estes mi segnor, mi mestre : 
si ne voel pas ne ne doit estre, 
encor i soit ma volentez, 
que, se vos ne l'acreantez, 
qu'il aviegne n'a tort n'a droit. » 
A cest mot les a toz lués droit 
conquis a fere son voloir ; 
chascuns qui son gré veut avoir 
se haste dou dire : « Gel voeil ». 
Sanz plus parler et sanz conseil 
s'i acorda li conmuns toz. 
Lor bons sires, li pieus, li douz, 
lor en rent .C. mile merciz. 
« E non Deu ! or sera gariz, 
fet il, li gentils chevaliers. » 
Lors veïssiez corre as destriers 
ciaus qui le vont dire son frere. 
Ou vergier son hoste ou il ere 
le troverent tot desconfit. 
Mout par li fist poi de delit 
li rossignols qui li chantoit. 
La bone novele qu'il oit 
li toli lués tot son anui. 
Font ses genz : « Il n'i a meshui, 
e non Deu, fors de feste faire ! » 
Il oste lués sa robe vaire 
sor qu'il avoit ploré mil larmes ; 
a biaus escuciaus de ses armes 
en vesti une de samis, 
s'en avoit par devers le pis 
les ensegnes, et sor les bras. 
Ele fu fete a grant solas, 
onqes n'avoit vestue esté. 
Mout fu legiere por esté, 
que la pene en estoit d'oiseaus. 
Ha ! Dex, com il refu tost biaus 
a si petit d'acesmement ! 
Il monte, et chevaliers bien cent 
por s'onor sor les biaus destriers, 
qui vont devant lui et detriers. 
N'orent pas chevauchié grant piece 
quant uns niés l'envesque dou Liege, 
qui mout se set biau deporter, 
conmença cesti a chanter : 
Or vienent Pasques les beles en avril. 
Florissent bois, cil pré sont raverdi, 
cez douces eves retraient a lor fil, 
cil oisel chantent au soir et au matin. 
Qui amors a, nes doit metre en oubli. 
Sovent i doit et aler et venir.
 [...] 
......................................... 
Ja s'entr'amoient Aigline et li quens Guis. 
Guis aime Aigline, Aigline aime Guion. 
Souz un chastel q'en apele Biaucler, 
en mout poi d'eure i ot granz bauz levez. 
Cez damoiseles i vont por caroler, 
cil escuier i vont por bohorder, 
cil chevalier i vont por esgarder ; 
vont i cez dames por lor cors deporter. 
La bele Aigline s'i est fete mener, 
si ot vestu un bliaut de cendel 
qui granz .II. aunes traïnoit par les prez. 
Guis aime Aigline, Aigline aime Guion. 
Ceste n'est pas tote chantee, 
uns chevaliers de la contree 
dou parage de Danmartin 
conmença cest son poitevin : 
Quant voi l'aloete moder 
de goi ses ales contre el rai, 
que s'oblie et lesse cader 
par la douçor q'el cor li vai, 
ensi grant envie m'est pris 
de ce que voi.............. 
Miravile est que n'is del sens 
ne coir dont desier non fon. 
Ha ! las ! Tant cuidoie savoir 
d'amor, et point n'en sai ! 
Pas onc d'amar non pou tenir 
celi dont ja prou nen avrai. 
Tol mei lou cor et tol meismes, 
et soi meesme et tol le mon, 
et por tant el ne m'oste rent 
fors desier et cor volon. 
Quant cez .II. furent bien fenies, 
des bons vers Gautier de Sagnies 
resovint un bon bacheler, 
si les comença a chanter : 
Lors que florist la bruiere, 
que voi prez raverdoier, 
que chantent en lor maniere 
cil oisillon el ramier, 
lors sospir en mon corage, 
quant cele me fet irier 
vers qui ma longue proiere 
ne m'i pot avoir mestier. 
Celi aim d'amor certaine 
dont j'ai le cuer d'ire plain. 
Las ! ce m'i fet estre en paine 
dont j'ai le cuer d'ire plain. 
Trop vilainement foloie 
qui ce qu'il aime ne crient. 
Et qui d'amors se cointoie, 
sachiez qu'il n'aime nïent. 
Amors doit estre si coie 
la ou ele va et vient 
que nuls n'en ait duel ne joie, 
se cil non qui la maintient. 
Celi aim.................... 
A la cort s'en vont a grant joie. 
Font les genz qui sont en la voie : 
« Diex ! c'est li freres la roïne 
qui ceste voie ci chemine. » 
Quant il vint la sus ou palés, 
font il : « N'i entrera huimés 
plus bel ne mellor de cestui. 
- Com buer m'ajorna ciz jors d'ui, 
fet il, quant ge voi ma seror 
cui mis sires fet tant d'onor, 
qui l'a assise lez sa coste ! » 
De son biau col son mantel oste, 
sil vet saluer a genouls. 
« Mes biaus freres, mes cuers, mes douz, 
fet ele, bien soiez venuz ! » 
Il puet mout bien a tels saluz 
aucune lerme avoir ploree. 
Mout l'a com sa dame honoree ; 
et si voel que vos sachiez bien 
c'onqes a li de nule rien, 
fors de parole, n'atoucha. 
Si vos di que mout conticha 
a ceuz qui garde s'en sont pris ; 
ses granz senz li a ja apris 
que la hautece de l'onor 
li deffendoit de sa seror 
et la hantise et le solaz. 
El a bouté par mi les laz 
de son mantel son braz senestre. 
Mout ert mes damoisiaus et mestre 
et de la cort et des barons. 
Fet l'emperere : « Il est saisons 
que ge paroil de mon afere. 
Loez vos que j'atende a fere 
mes noces a l'Ascension ? 
- Ja, se Deu plest, font li baron, 
n'i avra mes respit n'aloigne. 
- Sire, fet li dus de Saissoigne, 
mes en l'eure que Dex fu nez 
fetes ce que fere devez. 
Se chascuns s'en vet en sa terre, 
grant anui sera dou requerre, 
et nos somes ci or assamble. » 
Fet l'arcevesques : « Ce me samble 
qu'il vos done mout bon conseil. » 
Fet l'empereres : « Et gel voeil, 
quant chascuns de vos s'i acorde. » 
Ahi ! plus tire cus que corde, 
ja ne veut il tant nule rien. 
« De par Deu, fet il, or va bien, 
puis qu'il est a vos volentez. 
Or alez, si vos atornez, 
sire », fet il a l'arcevesque. 
Lors s'en va, et bien .X. envesque, 
revestir a l'arceveschié. 
Puis que Dex fut nez sanz pechié, 
ne fu vile si estormie, 
quant la novele fu oïe 
de la pucele qui venoit 
orainz a cort, que Dex avoit 
promis cele bon'aventure. 
L'en manda lués grant aleüre 
dames par tote la cité, 
dont il i ot a grant plenté, 
hautes femes a chevaliers, 
qui mout i vindrent volentiers 
por li acesmer et vestir. 
Puis q'Alixandres fist a Tyr 
le saut dont il ot tant de pris, 
n'ot au cuer, ç'ai ge bien apris, 
tant de joie com il ot la. 
D'un drap quë une fee ouvra 
fu vestue l'empereriz ; 
il n'iert ne tiessuz ne tresliz, 
ainçois l'ot tot fet o agulle 
jadis une roïne en Puille, 
en ses chambres por son deduit. 
El i mist bien .VII. anz ou .VIII., 
ainz que l'oevre fust afinee. 
Einsi com Helaine fu nee 
i estoit l'istoire portrete ; 
ele meïsme i fu retrete, 
et Paris et ses frere Hectors 
et Prians, li rois, et Mennors, 
li bons rois qui toz les biens fist ; 
et si com Paris la ravist 
i sont d'or fetes les ymages, 
et si come li granz barnages 
des Grieus la vint requerre aprés. 
Si i fu ausi Achillés 
q'ocist Hector, dont granz diels fu ; 
et si com cil mirent le fu 
en la cité et el donjon 
q'en avoit repost a larron 
el cheval de fust et tapis. 
En ce qu'il jut sor les tapis, 
desroubee fu la navie 
des Grieus.... or n'est en vie 
hom qui si biau drap seüst faire. 
La pene n'iert grise ne vaire, 
ainz ert soëf fieranz et fine, 
de noirs sebelins et d'ermine, 
tot ondoiant de l'un en l'autre. 
Mout se pot bien consirer d'autre 
robe vestir, qui celë ot. 
Nus ne la voit qui ne la lot, 
que trop en ert l'ouvraigne chiere. 
Mes chascuns prise plus sa chiere 
et sa biauté que son harnués. 
A mout grant joie l'en ont lués 
menee au moustier li baron. 
Tant baudequin, tant ciglaton, 
tant bon dïaspre, tant samit 
onques nuls emsamble ne vit, 
tant robes de plusors façons, 
l'une a oiseax, l'autre a poissons, 
l'autre partie par quartiers. 
Les sebelins bons et entiers 
ont es mantiax jusques a cors. 
De l'iglise touz li tresors 
vint encontre a procession. 
Saintuaire de grant renon 
i ot, ge ne sai dont il vint ; 
si ot ceptre, et quanque covint 
i ot, sanz longues demorer, 
a empereor coroner. 
Mout ot chascuns riche corone ; 
et l'arcevesqes les corone 
lués droit emprés l'espousement. 
Lors lor fist on segnorelment 
quanqu'en dut en fet et en dit 
en l'onor dou Saint - Esperit, 
et chanta de la Trinité. 
Li serjant orent si hasté 
chascuns endroit le sien mestier 
que, lués droit qu'en vint dou moustier, 
q'en mist les napes sor les dois. 
Je ne sai pas por qoi j'acrois 
la matiere de moz oisiaus. 
Mes aprés l'eve fist on ciaus 
asseoir lez l'empereriz 
que hautecë i ot esliz : 
ce furent duz et arcevesques 
et autre baron et envesques. 
Assis par cez tables dormanz, 
mout en i a d'esmervellanz 
ou la tres grant biautez fu prise 
l'empereriz : « Bien ont a prise, 
font il, tendu si biau samblant, 
qui vont as genz le cuer emblant ; 
mes ce n'est pas en roberie. 
- Bien doit haïr sa loberie 
li seneschaus, font il entr'aus. 
Or deüst servir ovoec ciaus 
qui sont fievé d'anceserie, 
qui servent por lor segnorie, 
quant lor sires porte corone. » 
De tex mes com lor fiez lor done 
servi chascuns au dois, le jor, 
por honorer l'empereor, 
mout acesmé et embeli. 
« A ce a li seneschaus failli, 
font li autre, par sa deserte. 
Il n'en puet mes aler sanz perte, 
car il le tient pires q'escoufles. » 
Il fu en aniaus et en moufles 
de fer orainz mis en la tor. 
S'il puet eschaper a cest tor, 
dont savra il mout de Renart. 
Uns chanterres de vers Touart, 
qui estoit au segnor de Hui, 
pensoit mout poi de son anui ; 
ausi fesoient ne sai quant 
qui s'en vont par laienz chantant : 
C'est la gieus, la gieus, q'en dit en ces prez. 
Vos ne vendrez mie, dames, caroler. 
La bele Aeliz i vet por joer 
souz la vert olive. 
Vos ne vendrez mie caroler es prez, 
que vos n'amez mie. 
G'i doi bien aler et bien caroler 
car j'ai bele amie. 
Fet uns quens : « Or ne voi ge mie. 
que nus doie si cesti dire 
com fet l'empereres mis sire. 
- Voire et cesti, refet il lués, 
qui vaut un mauvés entremés : 
C'est la gieus, en mi les prez, 
j'ai amors a ma volenté, 
dames i ont baus levez, 
gari m'ont mi oel. 
J'ai amors a ma volenté 
teles com ge voel. 
Ceste li rest bone, sanz doute : 
or la puet chanter, qu'il a toute 
honor et joie a cest mengier. 
Ne sont pas a conter legier 
li mes, tant en i ot divers 
de cenglers et d'ours et de cers, 
grues, jantes, paons rostis. 
Li serjant n'ont pas cez hounis 
qui orent porree au mouton, 
qui por le mai ert en seson, 
et gras buef et oisons peüz. 
Vins blans et vermeils ont eüz, 
itex come chascuns amot. 
Mout se saola bien et pot 
en esgarder son grant barnage 
l'empereres, et le visage 
de sa nouvele couronnee. 
Buer l'ont ses genz si esgardee 
qu'il les en aime miex et prise. 
Ses biaus freres si a bien prise 
sor lui grant part de cele joie. 
Ja mes ne quit que nus hom voie 
plus gent chevalier qu'il ert lors, 
que qu'il servi, em pur le cors, 
au dois devant l'empereor. 
Dex ! s'or veïst a cele honor 
la bone mere ses enfans, 
toz les jors qu'ele fust vivanz 
en fust assez plus en santé. 
Ha ! Dex, com l'en a cieus hasté 
qui li vont la novele dire ! 
Li fil as barons de l'empire, 
lués droit q'en ot napes ostees, 
ont les touailles aportees 
et les bacins plains d'eve clere. 
Erroment que li emperere, 
qui si ot esté bien serviz, 
ot lavé, et l'empereriz, 
et l'arcevesqes tot avant, 
lors comença de maintenant 
la grant feste tote la nuit. 
En bohorder et en deduit 
mistrent le remegnant dou jor. 
Tant garnement, tant riche ator 
i ot doné, ainz l'endemain, 
nus ne s'en vet a vuide main 
qui i fust venuz por avoir. 
Li baron, qui voustrent avoir 
le bon gré de l'empereor, 
i donerent tant por s'amor 
chapes, sorcos, cotes, mantiaus, 
qui eüst tant de blans buriaus, 
s'en peüst on vestir .III. ans 
les renduz d'Igni et d'Oscans. 
Mout en i ot doné plenté. 
Je ne vos ai mie conté 
quel siecle li rois ot la nuit. 
Se nus hom puet avoir deduit 
a tenir s'amie embraciee 
en biau lit, la nuit anuitiee, 
donc pot on bien savoir qu'il l'eut. 
Quant Tristrans ama plus Yseut 
et il s'en pot miex aaisier 
et d'acoler et de baisier 
et dou sorplus qu'il i covint, 
et Lanvax, et autretex .XX. 
amant com cil orent esté, 
ce sachiez vos de verité, 
ne peüst on aparellier 
lor siecle a cestui de legier. 
Si i parut bien au lever, 
c'onqes nus ne li vout rouver 
riche don qu'il ne li donast. 
Ainz que li haus bers s'en alast 
ne que la granz cors departist, 
sachiez que il lor departit 
ses biaus joiax a grant plenté, 
ensi com il orent esté 
en s'onor et en son service. 
Tuit ensamble li ont requise 
la merci por le seneschal. 
« Por tant d'or com il a d'archal 
a Hui, ou l'en fet les chaudieres, 
si m'en poise por voz proieres, 
ne remaindroit que n'en fust fete 
la justicë. » Or s'en dehaite 
li dus de Savoie et li autre. 
Desus le pavement de bautre 
se sont tuit couchié a ses piez. 
« C'est por noient. Or vos dreciez, 
qu'il a tot au siecle parti, 
li desloiaus qui me menti, 
qui vout honir la gentil fame. 
Tote la plus preus dou roiaume 
dut avoir traï par envie. 
Certes mout doit haïr sa vie, 
qu'il i morra o tot sa honte. 
- Et de ce q'a ma dame monte, 
biaus sire, peseroit vos il 
se nos li proions ? - Nenil, 
bien en face ce qu'ele veut. » 
Il se repenti qu'il les eut 
au premier mot si escondiz, 
qu'il en avoit esté serviz 
mout bien et a lor grant despenz. 
De grant sens lor vint cil porpenz 
qu'il l'en sont lués alé proier. 
Li uns li a sanz delaier 
por aus touz dite la parole, 
que, s'il i muert ou l'en l'affole, 
el i avra mout poi conquis ; 
et s'avra a toz jors aquis 
lor cuers, s'ele fet lor proiere. 
Mout estoit en bele meniere 
vestue, acesmee et trecie, 
que ne l'avoit pas si blecie 
la nuit, Deu merci, l'emperere 
que de ce dont la proiere ere 
qu'ele n'en seüst bien respondre 
sanz vilonie et sanz esgondre 
un sol mot de ce qu'il li distrent. 
En mi la requeste li distrent 
que bien seüst ele une rien, 
que l'empereres voloit bien 
qu'ele feïst tot son voloir. 
« Hui més en porrai gë avoir, 
fet ele, male volenté, 
se vos m'avez dit verité 
que mis sires l'ait mis sor moi. 
Je ne voeil pas, ne ne le doi, 
encor atrere en Alemaigne 
que Dex et la gent ne s'en plaigne, 
qu'il n'apartendroit pas a nos. 
Or m'en conselliez entre vos 
quele justice on en puet fere, 
sanz mort reçoivre et sanz deffere. 
Por ce q'autres ne s'i amorde, 
je ne voeil pas qu'il s'en estorde 
sanz fere longue peneance. 
- Fetes li Alemaigne et France 
vuidier, si s'en voist outremer. 
- Ge nel doi mie mout amer, 
qu'il nel vout onques deservir. 
Or s'en voist au Temple servir, 
se mes sires le veut einsi. 
- Oïl, dame, gel vos affi. 
- Gel lo bien, por Deu et por vos. 
- Dame, et de Deu et de nos 
en aiez vos grez et merciz ! 
Certes or nos avez gariz 
et geté de mout grant soussi. » 
L'empereor le vont einsi 
reporter com ele avoit dit. 
Fet il : « De par Saint - Esperit, 
je n'i metrai ja contredit. 
Mout a ore baé petit 
a l'outrage le seneschal ; 
ne li rent mie mal por mal 
qui l'en lait a tel point venir. 
- Sire, tout ert a avenir ! 
Por Deu, font il, lessiez ester. 
L'en nel doit ja mes recorder, 
q'assez en a honte et anui. 
- A foi, bon jor lui doint Dex hui, 
par cui nos en somes a tant ! 
Or alez, fet li rois, batant, 
s'el fetes geter des aniaus. 
Or se gart bien li damoisiaus 
qu'il viegne croisiez a ma cort : 
c'iert en l'eure que li chiens cort 
qu'il i sera ja mes amez ! » 
Toz croisiez i fu amenez, 
plorant, devant l'empereriz 
rendre les grez et les merciz 
de la bonté qu'el li ot fete. 
Si vos di que tex s'en deshete 
qui pensa poi a son movoir. 
Puis voudrent le congié avoir 
li baron de l'empereriz ; 
a cours moz et par mout biauz diz 
lor dona debonairement, 
et l'empereres ensement. 
Puis departi la cours einsi, 
et ralerent en lor païs 
ou chascuns ot assez a fere. 
Mout est li siecles de mal aire, 
que tote joie fine en doel. 
Ja ne queïssent mes lor voel 
departir, mes il le covint. 
L'empereres et barons .XX. 
remesent o l'empereriz. 
Mout amez et mout segnoriz 
est li bons Guillames, ses freres. 
L'empereres fist de sa mere 
mout grant joie, quant ele vint : 
l'empereres bien la maintint 
dedenz la cité de Maience. 
L'arcevesques par reverence 
en fist metre en escrit l'estoire. 
Bien le devroient en memoire. 
avoir et li roi et li conte, 
cel prodome dont on lor conte, 
por avoir de bien fere envie 
ausi com cil fist en sa vie 
por cui l'en chante et chantera 
tant com li siecles durera, 
qui ne finera mie encore. 
Et cil se veut reposer ore, 
qui le jor perdi son sornon 
qu'il entra en religion. 
Explicit li Romans de la Rose. 
