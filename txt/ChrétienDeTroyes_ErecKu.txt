
Li vilains dit an son respit 
que tel chose a l'an an despit 
qui mout valt mialz que l'an ne cuide ; 
por ce fet bien qui son estuide 
atorne a bien, quel que il l'ait, 
car qui son estuide antrelait, 
tost i puet tel chose teisir 
qui mout vandroit puis a pleisir. 
Por ce dist Crestiens de Troies 
que reisons est que tote voies 
doit chascuns panser et antandre 
a bien dire et a bien aprandre, 
et tret d'un conte d'avanture 
une mout bele conjointure 
par qu'an puet prover et savoir 
que cil ne fet mie savoir 
qui s'escience n'abandone 
tant con Dex la grasce l'an done. 
D'Erec, le fil Lac, est li contes, 
que devant rois et devant contes 
depecier et corronpre suelent 
cil qui de conter vivre vuelent. 
Des or comancerai l'estoire 
qui toz jorz mes iert an mimoire 
tant con durra crestiantez ; 
de ce s'est Crestiens vantez. 
Au jor de Pasque, au tans novel, 
a Quaradigan, son chastel, 
ot li rois Artus cort tenue. 
Einz si riche ne fu veüe, 
que mout i ot boens chevaliers, 
hardiz et conbatanz et fiers, 
et riches dames et puceles, 
filles de rois, gentes et beles. 
Mes einçois que la corz fausist, 
li rois a ses chevaliers dist 
qu'il voloit le blanc cerf chacier 
por la costume ressaucier. 
Monseignor Gauvain ne plot mie, 
quant il ot la parole oïe. 
« Sire, fet il, de ceste chace 
n'avroiz vos ja ne gré ne grace. 
Nos savomes bien tuit piece a 
quel costume li blans cers a : 
qui le blanc cerf ocirre puet 
par reison beisier li estuet 
des puceles de vostre cort 
la plus bele, a que que il tort. 
Maus an puet avenir mout granz, 
qu'ancor a il ceanz .v. .c. 
dameiseles de hauz paraiges, 
filles de rois, gentes et sages ; 
n'i a nule qui n'ait ami 
chevalier vaillant et hardi, 
don chascuns desresnier voldroit, 
ou fust a tort ou fust a droit, 
que cele qui li atalante 
est la plus bele et la plus gente. » 
Li rois respont : « Ce sai ge bien, 
mes por ce n'an lerai ge rien, 
car parole que rois a dite 
ne doit puis estre contredite. 
Demain matin a grant deduit 
irons chacier le blanc cerf tuit 
an la forest avantureuse ; 
ceste chace iert mout mervelleuse. » 
Ensi est la chace atornee 
a l'andemain, a l'anjornee. 
L'andemain, lués que il ajorne, 
li rois se lieve et si s'atorne, 
et por aler an la forest 
d'une corte cote se vest. 
Les chevaliers fet esvellier, 
les chaceors aparellier ; 
lor ars et lor saietes ont, 
an la forest chacier s'an vont. 
Aprés aus monte la reïne, 
ansanble o li une meschine ; 
pucele estoit, fille de roi, 
et sist sor un boen palefroi. 
Aprés les siust a esperon 
uns chevaliers, Erec a non ; 
de la Table Reonde estoit, 
an la cort mout grant los avoit ; 
de tant com il i ot esté, 
n'i ot chevalier si loé, 
et fu tant biax qu'an nule terre 
n'estovoit plus bel de lui querre. 
Mout estoit biax et preuz et genz 
et n'avoit pas .xxv. anz ; 
onques nus hom de son aage 
ne fu de si grant vaselage. 
Que diroie de ses bontez ? 
Sor .i. destrier estoit montez ; 
afublez d'un mantel hermin, 
galopant vient tot le chemin ; 
s'ot cote d'un diapre noble 
qui fu fez an Costantinoble ; 
chauces de paile avoit chauciees, 
mout bien fetes et bien tailliees ; 
et  [...] es estriés afichiez, 
uns esperons a or chauciez ; 
n'ot avoec lui arme aportee 
fors que tant seulemant s'espee. 
La reïne vint ateignant 
au tor de la rue poignant. 
« Dame, fet il, a vos seroie, 
s'il vos pleisoit, an ceste voie. 
Je ne ving ça por autre afere 
fors por vos conpaignie fere. » 
Et la reïne l'an mercie : 
« Biax amis, vostre conpaignie 
aim je mout, ce saichiez de voir ; 
je ne puis pas meillor avoir. » 
Lors chevalchent a grant esploit, 
an la forest vienent tot droit. 
Cil qui devant erent alé 
avoient ja le cerf levé ; 
li un cornent, li autre huient ; 
li chien aprés le cerf s'esbruient, 
corent, angressent et abaient ; 
li archier espessemant traient. 
Devant ax toz chace li rois 
sor un chaceor espanois. 
La reïne Ganievre estoit 
el bois qui les chiens escotoit, 
lez li Erec et sa pucele 
qui mout estoit cortoise et bele ; 
mes tant d'ax esloignié estoient 
cil qui le cerf levé avoient 
que d'ax ne pueent oïr rien, 
ne cor ne chaceor ne chien. 
Por orellier et escouter 
s'il orroient home parler 
ne cri de chien de nule part, 
tuit troi furent an .i. essart, 
anz en .i. chemin, aresté. 
Mes mout i orent po esté, 
qant il virent un chevalier 
venir armé sor .i. destrier, 
l'escu au col, la lance el poing. 
La reïne le vit de loing ; 
delez lui chevalchoit a destre 
une pucele de bel estre ; 
devant ax, sor .i. grant roncin, 
venoit uns nains tot le chemin 
et ot en sa main aportee 
une corgiee an son noee. 
La reïne Guenievre voit 
le chevalier bel et adroit, 
et de sa pucele et de lui 
vialt savoir qui il sont andui. 
Sa pucele comande aler 
isnelemant a lui parler : 
« Dameisele, fet la reïne, 
ce chevalier qui la chemine 
alez dire qu'il vaigne a moi 
et amaint sa pucele o soi. » 
La pucele vet l'anbleüre 
vers le chevalier a droiture. 
Li nains a l'ancontre li vient 
qui sa corgiee an sa main tient. 
« Dameisele, estez !», fet li nains 
qui de felenie fu plains. 
« Qu'alez vos ceste part querant ? 
Ça n'avez vos que fere avant. 
- Nains, fet ele, lesse m'aler : 
a ce chevalier voel parler, 
car la reïne m'i anvoie. » 
Li nains s'estut enmi la voie, 
qui mout fu fel et de pute ere. 
« Ça n'avez vos, fet il, que fere. 
Alez arrieres ! N'est pas droiz 
qu'a si boen chevalier parloiz. » 
La pucele s'est avant trete, 
passer volt oltre a force fete, 
que lo nain ot an grant despit 
por ce qu'ele le vit petit. 
Et li nains hauce la corgiee, 
quant vers lui la vit aprochiee ; 
ferir la volt parmi le vis, 
mes cele a son braz devant mis ; 
cil recuevre, si l'a ferue 
a descovert sor la main nue ; 
si la fiert sor la main anverse 
que tote an devint la mains perse. 
La pucele, quant mialz ne puet, 
voelle ou non, retorner l'estuet ; 
retornee s'an est plorant, 
des ialz li descendent corant 
les lermes contreval la face. 
La reïne ne set que face, 
quant sa pucele voit bleciee, 
mout est dolante et correciee. 
« Hé ! Erec, biax amis, fet ele, 
mout me poise de ma pucele 
que si a bleciee cil nains. 
Mout est li chevaliers vilains, 
quant il sofri que tex fauture 
feri si bele criature. 
Biax amis Erec, alez i 
au chevalier et dites li 
que il veigne a moi, nel lest mie ; 
conuistre vuel lui et s'amie. » 
Erec cele part esperone, 
des esperons au cheval done, 
vers le chevalier vient tot droit. 
Li nains cuiverz venir le voit, 
a l'ancontre li est alez : 
« Vasax, fet il, arriers estez ! 
Ça ne sai ge qu'a fere aiez ; 
je vos lo qu'arriers vos traiez. 
- Fui ! fet Erec, nains enuieus, 
trop es fel et contralieus. 
Lesse m'aler ! - Vos n'i iroiz. 
- Je si ferai. - Vos nel feroiz. » 
Erec bote le nain ansus. 
Li nains fu fel tant con nus plus : 
de la corgiee grant colee 
li a parmi le col donee. 
Le col et la face ot vergiee 
Erec del cop de la corgiee ; 
de chief an chief perent les roies 
que li ont feites les corroies. 
Il sot bien que del nain ferir 
ne porroit il mie joïr, 
car le chevalier vit armé, 
mout felon et desmesuré, 
et crient qu'asez tost l'occirroit 
se devant lui son nain feroit. 
Folie n'est pas vaselages ; 
de ce fist mout Erec que sages : 
rala s'an, que plus n'i ot fet. 
« Dame, fet il, or est plus let : 
si m'a li nains cuiverz blecié 
que tot le vis m'a depecié ; 
ne l'osai ferir ne tochier, 
mes nus nel me doit reprochier, 
que ge toz desarmez estoie. 
Le chevalier armé dotoie, 
qui vilains est et outrageus ; 
et il nel tenist pas a geus, 
tost m'oceïst par son orguel. 
Itant bien prometre vos vuel 
que, se ge puis, je vangerai 
ma honte ou je la crestrai ; 
mes trop me sont mes armes loing, 
nes avrai pas a cest besoing, 
qu'a Quaradigan les lessai 
hui matin, quant je m'an tornai. 
Se je ja querre les aloie, 
ja mes retrover ne porroie 
le chevalier par avanture, 
car il s'an vet grant aleüre. 
Sivre le me covient adés, 
ou soit de loingou soit de pres, 
tant que ge puisse armes trover 
ou a loier ou a prester. 
Se ge truis qui armes me prest, 
maintenant me trovera prest 
li chevaliers de la bataille ; 
et bien sachiez sanz nule faille 
que tant nos conbatrons andui 
qu'il me conquerra ou ge lui. 
Et se ge puis, jusqu'al tierz jor 
me serai ge mis el retor ; 
lors me reverroiz a l'ostel, 
lié ou dolant, ne sai le quel. 
Dame, je ne puis plus tardier : 
sivre m'estuet le chevalier. 
Je m'an vois, a Deu vos comant. » 
Et la reïne autresimant 
a Deu, qui de mal le desfande, 
plus de .v. .c. foiz le comande. 
Erec se part de la reïne, 
del chevalier sivre ne fine ; 
et la reïne el bois remaint, 
ou li rois ot le cerf ataint. 
A la prise del cerf einçois 
vint que nus des autres li rois ; 
le blanc cerf ont desfet et pris, 
au repeirier se sont tuit mis, 
le cerf an portent, si s'an vont, 
a Caradigan venu sont. 
Aprés soper, quant li baron 
furent tuit lié par la meison, 
li rois, si con costume estoit, 
por ce que le cerf pris avoit, 
dist qu'il iroit le beisier prandre 
por la costume del cerf randre. 
Par la cort an font grant murmure : 
li uns a l'autre afie et jure 
que ce n'iert ja fet sanz desresne 
d'espee ou de lance de fresne ; 
Chascuns vialt par chevalerie 
desresnier que la soe amie 
est la plus bele de la sale ; 
mout est ceste parole male. 
Quant messire Gauvains le sot, 
sachiez que mie ne li plot ; 
a parole en a mis le roi : 
« Sire, fet il, an grant esfroi 
sont ceanz vostre chevalier. 
Tuit parolent de ce beisier ; 
bien dïent tuit que n'iert ja fet 
que noise et bataille n'i et. » 
Et li rois li respont par san : 
« Biax niés Gauvains, conselliez m'an, 
sauve m'annor et ma droiture, 
que je n'ai de la noise cure. » 
Au consoil grant partie cort 
des mellors barons de la cort. 
Li rois Ydiers i est alez, 
qui premiers i fu apelez ; 
aprés li rois Cadiolanz, 
qui mout fu saiges et vaillanz ; 
Kex et Girflez i sont venu 
et Amauguins li rois i fu, 
et des autres barons asez 
i ot avoec ax amassez. 
Tant est la parole esmeüe 
que la reïne i est venue ; 
l'avanture lor a contee 
qu'an la forest avoit trovee 
del chevalier que armé vit 
et del nain felon et petit 
qui de s'escorgiee ot ferue 
sa pucele sor la main nue, 
et ot feru tot ansimant 
Erec el vis mout leidemant, 
qui a seü le chevalier 
por sa honte croistre ou vangier, 
et que ilrepeirier devoit 
jusqu'a tierz jor, se il pooit. 
« Sire, fet la reïne au roi, 
antandez un petit a moi. 
Se cist baron loent mon dit, 
metez cest beisier an respit 
jusqu'a tierz jor qu'Erec revaingne. » 
N'i a nul qu'a li ne se taigne, 
et li rois meïsmes l'otroie. 
Erec va suiant tote voie 
le chevalier qui armez fu 
et le nain qui l'avoit feru, 
tant qu'il vindrent a .i. chastel 
mout bien seant et fort et bel ; 
parmi la porte antrent tot droit. 
El chastel mout grant joie avoit 
de chevaliers et de puceles, 
car mout en i avoit de beles. 
Li un peissoient par les rues 
espreviers et faucons de mues, 
et li autre aportoient hors 
terciax, ostors müez et sors ; 
li autre joent d'autre part 
ou a la mine ou a hasart, 
cil as eschas et cil as tables. 
Li garçon devant ces estables 
torchent les chevax et estrillent ; 
les dames es chanbres s'atillent. 
De si loing com il venir voient 
le chevalier qu'il conuissoient, 
son nain et sa pucele o soi, 
ancontre lui vont troi et troi, 
tuit le conjoent et saluent ; 
mes contre Erec ne se remuent, 
qu'il ne le conuissoient pas. 
Erec va suiant tot le pas 
par le chastel le chevalier, 
tant que il le vit herbergier ; 
formant an fu joianz et liez 
quant il vit qu'il fu herbergiez. 
.I. petit est avant passez 
et vit gesir sor uns degrez 
un vavasor auques de jorz, 
mes mout estoit povre sa corz ; 
biax hom estoit, chenuz et blans, 
deboneres, gentix et frans ; 
iluec s'estoit toz seus assis, 
bien resanbloit qu'il fust pansis. 
Erec pansa que il estoit 
preudom, tost le herbergeroit. 
Parmi la porte antre an la cort, 
Li vavasors contre lui cort ; 
einz qu'Erec li eüst dit mot, 
li vavasors salué l'ot : 
« Biax sire, fet il, bien vaingniez ! 
Se o moi herbergier daingniez, 
vez l'ostel aparellié ci. » 
Erec respont : « Vostre merci. 
Je ne sui ça venuz por el : 
mestier ai enuit mes d'ostel. » 
Erec de son cheval descent ; 
li sires meïsmes le prent, 
par la resne aprés lui le tret ; 
de son oste grant joie fet. 
Li vavasors sa fame apele 
et sa fille qui mout fu bele, 
qui an .i. ovreor ovroient, 
mes ne sai quele oevre i feisoient. 
La dame s'an est hors issue 
et sa fille, qui fu vestue 
d'une chemise par panz lee, 
deliee, blanche et ridee. 
.I. blanc cheinse ot vestu desus, 
n'avoit robe ne mains ne plus, 
et tant estoit li chainses viez 
que as costez estoit perciez. 
Povre estoit la robe dehors, 
mes desoz estoit biax li cors. 
Mout estoit la pucele gente, 
car tote i ot mise s'antante 
Nature qui fete l'avoit ; 
ele meïsmes s'an estoit 
plus de .v. .c. foiz mervelliee 
comant une sole foiee 
tant bele chose fere pot, 
car puis tant pener ne se pot 
qu'ele poïst son essanplaire 
an nule guise contrefaire. 
De ceste tesmoingne Nature 
c'onques si bele criature 
ne fu veüe an tot le monde. 
Por voir vos di qu'Isolz la blonde 
n'ot les crins tant sors ne luisanz 
que a cesti ne fust neanz. 
Plus ot que n'est la flors de lis 
cler et blanc le front et le vis ; 
sor la blanchor, par grant mervoille, 
d'une fresche color vermoille, 
que Nature li ot donee, 
estoit sa face anluminee. 
Si oel si grant clarté randoient 
que .ii. estoiles ressanbloient. 
Onques Dex ne sot fere mialz 
le nes, la boche ne les ialz. 
Que diroie de sa biauté ? 
Ce fu cele por verité 
qui fu fete por esgarder, 
qu'an se poïst an li mirer 
ausi com an .i. mireor. 
Issue fu de l'ovreor. 
Quant ele le chevalier voit 
que onques mes veü n'avoit, 
un petit arriere s'estut : 
por ce qu'ele ne le quenut, 
vergoigne en ot et si rogi. 
Erec d'autre part s'esbahi 
quant an li si grant biauté vit. 
Et li vavasors li a dit : 
« Bele douce fille, prenez 
ce cheval et si le menez 
an cele estable avoec les miens. 
Gardez qu'il ne li faille riens, 
ostez li la sele et le frein, 
si li donez aveinne et fein, 
conreez le et estrilliez 
si qu'il soit bien aparelliez. » 
La pucele prant le cheval, 
si li deslace le peitral, 
le frain et la sele li oste. 
Or a li chevax mout boen oste, 
mout bien et bel s'an antremet : 
au cheval .i. chevoistre met, 
bien l'estrille et torche et conroie, 
a la mangeoire le loie 
et si li met foin et aveinne 
devant assez, novele et seinne. 
Puis revint a son pere arriere, 
et il li dist : « Ma fille chiere, 
prenez par la main ce seignor, 
si li portez mout grant enor. » 
La pucele ne tarda plus, 
par la main l'an mainne leissus, 
qu'ele n'estoit mie vilainne ; 
par la main contremont l'an mainne. 
La dame an ert devant alee, 
qui la meison ot atornee. 
Coutes porpointes et tapiz 
ot estanduz par sor les liz 
ou il se sont asis tuit troi ; 
Erec la pucele ot lez soi 
et li sires de l'autre part. 
Li feus mout clers devant ax art. 
Li vavasors sergent n'avoit 
for .i. tot seul qui le servoit, 
ne chanberiere ne meschine. 
Cil atornoit an la cuisine 
por le soper char et oisiax. 
De l'atorner fu mout isniax, 
bien sot aparellier et tost, 
char cuire et an eve et an rost. 
Quant ot le mangier atorné 
tel con l'an li ot comandé, 
l'eve lor done an .ii. bacins. 
Tables et napes et bacins, 
fu tost aparellié et mis, 
et cil sont au mangier asis ; 
trestot quanque mestiers lor fu 
ont a lor volanté eü. 
Quant a lor eise orent sopé 
et des tables furent levé, 
Erec mist son oste a reison, 
qui sires ert de la meison : 
« Dites moi, biax ostes, fet il, 
de tant povre robe et si vil 
por qu'est vostre fille atornee, 
qui tant est bele et bien senee ? 
- Biax amis, fet li vavasors, 
povretez fet mal as plusors 
et autresi fet ele moi. 
Mout me poise, quant ge la voi 
atornee si povremant, 
ne n'ai pooir que je l'amant. 
Tant ai esté toz jorz an guerre, 
tote en ai perdue ma terre 
et angagiee et vandue. 
Et neporquant bien fust vestue, 
se ge sofrisse qu'el preïst 
ce que l'an doner li vossist ; 
nes li sires de cest chastel 
l'eüst vestue bien et bel 
et se li feïst toz ses buens, 
qu'ele est sa niece et il est cuens ; 
ne n'a an trestot cest païs 
nul baron, tant soit de haut pris, 
qui ne l'eüst a fame prise 
volantiers tot a ma devise. 
Mes j'atant ancor meillor point, 
que Dex greignor enor li doint, 
que avanture li amaint 
ou roi ou conte qui l'an maint. 
A dons soz ciel ne roi ne conte 
qui eüst an ma fille honte, 
qui tant par est bele a mervoille 
qu'an ne puet trover sa paroille ? 
Mout est bele, mes mialz asez 
vaut ses savoirs que sa biautez : 
onques Dex ne fist rien tant saige 
ne qui tant soit de franc coraige. 
Quant ge ai delez moi ma fille, 
tot le mont ne pris une bille ; 
c'est mes deduiz, c'est mes deporz, 
c'est mes solaz et mes conforz, 
c'est mes avoirs et mes tresors, 
je n'ain tant rien come son cors. » 
Quant Erec ot tot escoté 
quanque ses ostes ot conté, 
puis li demande qu'il li die 
dom estoit tex chevalerie 
qu'an ce chastel estoit venue, 
qu'il n'i avoit si povre rue 
ne fust plainne de chevaliers 
et de dames et d'escuiers, 
n'ostel tant povre ne petit. 
Et li vavasors li a dit : 
« Biax amis, ce sont li baron 
de cest païs ci anviron. 
Trestuit li juene et li chenu 
a une feste sont venu 
qui an ce chastel iert demain ; 
por ce sont li ostel si plain. 
Mout i avra demain grant bruit 
quant il seront assanblé tuit, 
que devant trestote la gent 
iert sor une perche d'argent 
uns espreviers mout biax assis, 
ou de .v.mues ou de sis, 
le meillor qu'an porra savoir. 
Qui l'esprevier voldra avoir, 
avoir li covandra amie 
bele et saige sanz vilenie. 
S'il i a chevalier si os 
qui vuelle le pris et le los 
de la plus bele desresnier, 
s'amie fera l'esprevier 
devant toz a la perche prandre, 
s'autres ne li ose desfandre. 
Iceste costume maintienent 
et por ce chascun an i vienent. » 
Aprés li dit Erec et prie : 
« Biax ostes, ne vos enuit mie, 
mes dites moi, se vos savez, 
qui est uns chevaliers armez 
d'unes armes d'azur et d'or 
qui par ci devant passa or, 
lez lui une pucele cointe 
qui mout pres de lui s'estoit jointe, 
et devant ax .i. nain boçu ? » 
Lors a li ostes respondu : 
« C'est cil qui avra l'esprevier 
sanz contredit de chevalier ; 
ja n'i avra ne cop ne plaie : 
ne cuit que nus avant s'an traie. 
Par .ii. anz l'a il ja eü, 
c'onques chalongiez ne li fu ; 
Mes se il ancor ouan l'a, 
a toz jorz desresnié l'avra : 
ja mes n'iert anz que il ne l'et 
quite sanz bataille et sanz plet. » 
Erec respont en es le pas : 
« Cest chevalier, je ne l'aim pas. 
Saichiez, se je armes avoie, 
l'esprevier li contrediroie. 
Biax ostes, por vostre franchise, 
por guerredon et por servise, 
vos pri que vos me conselliez 
tant que je soie aparelliez 
d'unes armes, viez ou noveles, 
ne me chaut quiex, leides ou beles. » 
Et il li respont come frans : 
« Ja mar an seroiz an espans : 
armes boenes et beles ai, 
que volantiers vos presterai. 
Leanz est li haubers tresliz, 
qui antre .v. .c. fu esliz, 
et les chauces beles et chieres, 
boenes et fresches et legieres ; 
li hiaumes i rest boens et biax 
et li escuz fres et noviax. 
Le cheval, l'espee et la lance, 
tot vos presterai sanz dotance, 
que ja riens n'an sera a dire. 
- La vostre merci, biax  [...] sire, 
mes je ne quier meillor espee 
de celi que j'ai aportee, 
ne cheval autre que le mien : 
de celui m'aiderai ge bien. 
Se vos le sorplus me prestez, 
vis m'est que c'est mout granz bontez. 
Mes ancor vos voel querre un don, 
don ge randrai le guerredon 
se Dex done que je m'an aille 
atot l'enor de la bataille. » 
Et cil li respont franchemant : 
« Demandez tot seüremant 
vostre pleisir, comant qu'il aut ; 
riens que je aie ne vos faut. » 
Lors dist Erec que l'esprevier 
vialt par sa fille desresnier, 
car por voir n'i avra pucele 
qui la centiesme part soit bele, 
et se il avoec lui l'an mainne, 
reison avra droite et certainne 
de desresnier et de mostrer 
qu'ele an doit l'esprevier porter. 
Puis dist : « Sire, vos ne savez 
quel oste herbergié avez, 
de quel afeire et de quel gent. 
Filz sui d'un riche roi puissant, 
mes peres li rois Lac a non, 
Erec m'apelent li Breton ; 
de la cort le roi Artus sui, 
bien ai esté .iii. anz a lui. 
Je ne sai s'an ceste contree 
vint onques nule renomee 
ne de mon pere ne de moi, 
mes je vos promet et otroi, 
se vos armes m'aparelliez 
et vostre fille me bailliez 
demain a l'esprevier conquerre, 
que je l'an manrai an ma terre 
se Dex la victoire m'an done ; 
la li ferai porter corone, 
s'iert reïne de dis citez. 
- Ha ! biax sire, est ce veritez ? 
Erec, li filz Lac, estes vos ? 
- Ce sui mon, fet il, a estros. » 
Li ostes mout s'an esjoï 
et dist : « Bien avomes oï 
de vos parler an cest païs. 
Or vos aim assez plus et pris, 
car mout estes preuz et hardiz ; 
ja de moi n'iroiz escondiz : 
tot a vostre comandemant 
ma bele fille vos comant. » 
Lors l'a prise parmi le poing : 
« Tenez, fet il, je la vos doing. » 
Erec lieemant la reçut ; 
or a quanque il li estut. 
Grant joie font tuit par leanz : 
li peres an ert mout joianz 
et la mere plore de joie 
et la pucele ert tote coie, 
mes mout estoit joianz et liee 
qu'ele li estoit otroiee 
por ce que preuz ert et cortois 
et bien savoit qu'il seroit rois 
et ele meïsme enoree, 
riche reïne coronee. 
Mout orent cele nuit veillié. 
Li lit furent apareillié 
de blans dras et de costes moles ; 
atant faillirent les paroles, 
lieemant se vont couchier tuit. 
Erec dormi po cele nuit. 
L'andemain, lués que l'aube crieve, 
isnelemant et tost se lieve, 
et ses ostes ansanble o lui ; 
au mostier vont orer andui 
et firent del Saint Esperite 
messe chanter a un hermite ; 
l'oferande n'oblïent mie. 
Quant il orent la messe oïe, 
andui anclinent a l'autel, 
si s'an repeirent a l'ostel. 
Erec tarda mout la bataille ; 
les armes quiert et l'an li baille. 
La pucele meïsmes l'arme, 
n'i ot fet charaie ne charme : 
lace li les chauces de fer 
et queust a corroie de cer, 
hauberc li vest de boene maille 
et se li lace la vantaille ; 
le hiaume brun li met el chief, 
mout l'arme bien de chief an chief. 
Au costé l'espee li ceint, 
Puis comande qu'an li amaint 
son cheval, et l'an li amainne ; 
sus est sailliz de terre plainne. 
La pucele aporte l'escu 
et la lance qui roide fu ; 
l'escu li baille et il le prant, 
par la guige a son col le pant ; 
la lance li ra el poing mise, 
cil l'a devers l'arestuel prise. 
Puis dist au vavasor gentil : 
« Biax sire, s'il vos plest, fet il, 
feites vostre fille atorner, 
qu'a l'esprevier la voel mener 
si con vos m'avez covenant. » 
Li vavasor fist maintenant 
anseler un palefroi bai, 
onques ne le mist an delai. 
Del hernois a parler ne fet, 
car la granz povretez ne let 
don li vavasors estoit plains. 
La sele fu mise et li frains ; 
desliee et desafublee 
est la pucele sus montee, 
qui de rien ne s'an fist proier. 
Erec ne volt plus delaier, 
or s'an va, delez lui ancoste 
an mainne la fille son oste ; 
aprés les sivent amedui 
li sires et la dame o lui. 
Erec chevalche lance droite, 
delez lui la pucele adroite. 
Tuit l'esgardent parmi les rues, 
et les granz genz et les menues. 
Trestoz li pueples s'an mervoille ; 
li uns dit a l'autre et consoille : 
« Qui est ? Qui est cil chevaliers ? 
Mout doit estre hardiz et fiers 
quant la bele pucele an mainne ; 
cist anploiera bien sa painne, 
cist doit bien desresnier par droit 
que ceste la plus bele soit. » 
Li uns dit a l'autre : « Por voir, 
ceste doit l'esprevier avoir. » 
Li un la pucele looient 
et mainz en i ot qui disoient : 
« Dex, qui puet cil chevalier estre 
qui la bele pucele adestre ? 
- Ne sai, ne sai, ce dit chascuns, 
mes mout li siet li hiaumes bruns 
et cil haubers et cil escuz 
et cil branz d'acier esmoluz. 
Mout est adroiz sor ce cheval, 
bien resanble vaillant vassal ; 
mout est bien fez et bien tailliez 
de braz, de janbes et de piez. » 
Tuit a aus esgarder antandent, 
et il ne tardent ne atandent 
tant que devant l'esprevier furent. 
Iluec de l'une part s'esturent 
ou le chevalier atandoient. 
Estes vos que venir le voient, 
lez lui son nain et sa pucele. 
Ja avoit oï la novele 
c'uns chevaliers venuz estoit 
qui l'esprevier avoir voloit ; 
mes ne cuidoit qu'el siegle eüst 
chevalier qui si hardiz fust 
qui contre lui s'osast conbatre ; 
bien le cuidoit vaintre et abatre. 
Totes les genz le conuissoient, 
tuit le saluent et convoient ; 
aprés lui ot grant bruit de gent : 
li chevalier et li sergent 
et les dames corent aprés 
et les puceles a eslés. 
Li chevaliers va devant toz, 
lez lui sa pucele et son goz ; 
mout chevalche orguilleusemant 
vers l'esprevier isnelemant, 
mes antor avoit si grant presse 
de la vilainne gent angresse 
que l'an n'i pooit aprochier 
del trait a .i. arbalestier. 
Li cuens est venuz an la place, 
as vilains vient, si les menace ; 
une verge tient an sa main : 
arriers se traient li vilain. 
Li chevaliers s'est avant trez, 
a sa pucele dist an pez : 
« Ma dameisele, cist oisiax 
qui tant bien est müez et biax 
doit vostre estre par droite rante, 
que mout par estes bele et gente, 
et si iert il tote ma vie. 
Alez avant, ma dolce amie, 
l'esprevier a la perche prandre. » 
La pucele i vost la main tandre, 
mes Erec li cort chalongier, 
qui rien ne prise son dongier : 
« Dameisele, fet il, fuiez ! 
A autre oisel vos deduiez, 
car vos n'avez droit an cestui ; 
cui qu'an doie venir enui, 
ja cist espreviers vostres n'iert, 
que miaudre de vos le requiert, 
plus bele asez et plus cortoise. » 
A l'autre chevalier an poise, 
mes Erec ne le prise guere ; 
sa pucele fet avant trere. 
« Bele, fet il, avant venez, 
l'oisel a la perche prenez, 
car bien est droiz que vos l'aiez. 
Dameisele, avant vos traiez ! 
Del desresnier tres bien me vant, 
se nus s'an ose trere avant, 
que a vos ne s'an prant nes une, 
ne que au soloil fet la lune, 
ne de biauté ne de valor 
ne de franchise ne d'enor. » 
Li autres nel pot plus sofrir 
quant il si l'oï porofrir 
de la bataille a tel vertu. 
« Cui ? fet il. Vassax, qui es tu, 
qui l'esprevier m'as contredit ? » 
Erec hardiemant li dit : 
« Uns chevaliers sui d'autre terre. 
Cest esprevier sui venuz querre 
et bien est droiz, cui qu'il soit let, 
que ceste dameisele l'et. 
- Fui ! fet li autres. Ce n'iert ja, 
folie t'a amené ça. 
Se tu viax avoir l'esprevier, 
mout le t'estuet conparer chier. 
- Conparer, vassax, et de quoi ? 
- Conbatre t'an covient a moi 
se tu ne le me clainmes quite. 
- Or avez vos folie dite, 
fet Erec, au mien esciant ; 
ce sont menaces de neant, 
que tot par mesure vos dot. 
- Donc te desfi ge tot de bot, 
car ne puet estre sanz bataille. » 
Erec respont : « Or Dex i vaille, 
c'onques riens nule tant ne vos. » 
Des or mes an orroiz les cos. 
La place fu delivre et granz, 
de totes parz furent les genz. 
Cil plus d'un arpant s'antresloingnent, 
por assanbler les chevax poignent ; 
as fers des lances se requierent, 
par si grant vertu s'antrefierent 
que li escu piercent et croissent, 
les lances esclicent et froissent, 
depiecent li arçon derriers. 
Guerpir lor estuet les estriés, 
contre terre amedui se ruient, 
li cheval par le chanp s'an fuient. 
Cil resont tost an piez sailli, 
des lances n'orent pas failli, 
les espees des fuerres traient, 
felenessemant s'antreessaient 
des tranchanz, granz cos s'antredonent, 
li hiaume cassent et resonent. 
Fiers est li chaples des espees, 
mout s'antredonent granz colees, 
que de rien nule ne se faignent ; 
tot deronpent quanqu'il ataignent, 
tranchent escuz, faussent haubers ; 
del sanc vermoil rogist li fers. 
Li chaples dure longuemant ; 
tant se fierent menuemant 
que mout se lassent et recroient. 
An.ii. les puceles ploroient : 
chascuns voit la soe plorer, 
les mains tandre a Deu et orer 
qu'il doint l'enor de la bataille 
celui qui por li se travaille. 
« Vassax, ce dit li chevaliers, 
car nos traions .i. po arriers, 
s'estons un petit an repos, 
car trop feromes foibles cos ; 
miaudres cos nos covient ferir, 
car trop est pres de l'anserir. 
Mout est grant honte et grant leidure 
quant ceste bataille tant dure ; 
si nos devons as branz d'acier 
por noz amies resforcier. » 
Erec respont : « Bien avez dit. » 
Lors se reposent un petit. 
Erec regarde vers s'amie 
qui mout dolcemant por lui prie ; 
tot maintenant qu'il l'ot veüe, 
se li est sa force creüe, 
por s'amor et por sa biauté 
a reprise mout grant fierté ; 
remanbre li de la reïne 
qu'il avoit dit an la gaudine 
que il sa honte vangeroit 
ou il ancore la crestroit. 
« Hé ! mauvés, fet il, qu'atant gié ? 
Ancores n'ai ge pas vangié 
le let que cil vasax sofri, 
quant ses nains el bois me feri. » 
Ses mautalanz li renovele, 
le chevalier par ire apele : 
« Vassax, fet il, tot de novel 
a la bataille vos rapel ; 
trop avons fet grant reposee, 
recomançons nostre meslee. » 
Cil li respont : « Ce ne m'est grief. » 
Lors s'antrevienent de rechief. 
Andui sorent delesde l'escremie : 
a cele premiere anvaïe, 
s'Erec bien coverz ne se fust, 
li chevaliers blecié l'eüst ; 
si l'a li chevaliers feru 
a descovert, desor l'escu, 
c'une piece del hiaume tranche 
res a res de la coiffe blanche ; 
l'espee contreval descent, 
l'escu jusqu'a la bocle fant, 
et del hauberc lez le costé 
li a plus d'un espan osté. 
Bien dut estre Erec afolez : 
jusqu'a la char li est colez 
sor la hanche li aciers froiz. 
Dex le gari a cele foiz : 
se li fers ne tornast dehors, 
tranchié l'eüst parmi le cors. 
Mes Erec de rien ne s'esmaie : 
se cil li preste, bien li paie. 
Mout hardiemant le requiert, 
par selonc l'espaule le fiert ; 
tele anpointe li a donee 
que li escuz n'i a duree 
ne li haubers rien ne li vaut 
que jusqu'a l'os l'espee n'aut ; 
tot contreval jusqu'au braier 
a fet le sanc vermoil raier. 
Mout sont fier andui li vasal : 
si se conbatent par igal 
que ne puet pas .i. pié de terre 
li uns desor l'autre conquerre. 
Mout ont lor haubers desmailliez 
et les escuz si detailliez 
qu'il n'ont tant d'antier, sanz mantir, 
dont il se puissent recovrir. 
Tuit se fierent a descovert, 
chascuns del sanc grant masse i pert, 
mout afeblissent anbedui. 
Cil fiert Erec et Erec lui ; 
tel cop a delivre li done 
sor le hiaume que tot l'estone ; 
fiert et refiert tot a bandon, 
.iii. cos li done de randon, 
li hiaumes escartele toz 
et la coiffe tranche desoz ; 
jusqu'au test l'espee n'areste, 
.i. os li tranche de la teste, 
mes nel tocha an la cervele. 
Cil anbrunche toz et chancele ; 
que qu'il chancele, Erec le bote 
et cil chiet sor le destre cote ; 
Erec par le hiaume le sache, 
a force del chief li arache 
et la vantaille li deslace, 
le chief li desarme et la face. 
Quant lui remanbre de l'outrage 
que ses nains li fist el boschage, 
la teste li eüst colpee colpee
se il n'eüst merci criee : 
« Ha ! vasax, fet il, conquis m'as. 
Merci ! Ne m'ocirre tu pas ! 
Des que tu m'as oltré et pris, 
ja n'an avroies los ne pris 
se tu des or mes m'ocioies, 
trop grant vilenie feroies. 
Tien m'espee, je la te rant. » 
Mes Erec mie ne la prant, 
einz dit : « Bien va, je ne t'oci. 
- Ha ! gentix chevaliers, merci ! 
Por quel forfet ne por quel tort 
me doiz tu donc haïr de mort ? 
Einz mes ne te vi, que je sache, 
n'onques ne fui an ton domage 
ne ne te fis honte ne let. » 
Erec respont : « Si avez fet. 
- Hé ! sire, car le dites donques ! 
Ne vos vi mes, que je saiche, onques, 
et se ge rien mesfet vos ai, 
an vostre merci an serai. » 
Lors dist Erec : « Vasax, je sui 
cil qui an la forest hier fui 
avoec la reïne Ganievre, 
ou tu sofris ton nain anrievre 
ferir la pucele ma dame. 
Granz viltance est de ferir fame ! 
Et moi aprés referi il. 
Mout me tenis lors anpor vil, 
trop grant oltrage asez feïs : 
quant tu tel oltrage veïs, 
si le sofris et si te plot 
d'une tel fauture et d'un bot 
qui feri la pucele et moi. 
Por ce forfet haïr te doi, 
car trop feïs grant mesprison. 
Fiancier t'an estuet prison, 
et sanz nul respit or androit 
iras a ma dame tot droit, 
car sanz faille la troveras 
a Caradigan, se la vas ; 
bien i vandras ancor enuit : 
n'i a pas .vii. liues, ce cuit. 
Toi et ta pucele et ton nain 
li deliverras an sa main 
por fere son comandemant, 
et se li di que ge li mant 
que demain a joie vanrai 
et une pucele an manrai 
tant bele et tant saige et tant preu 
que sa paroille n'est nul leu ; 
bien li porras dire por voir. 
Et ton non revoel ge savoir. » 
Lors li dist cil, ou voelle ou non : 
« Sire, Ydiers, li filz Nut, ai non ; 
hui matin ne cuidoie mie 
c'uns seus hom par chevalerie 
me poïst vaintre ; or ai trové 
meillor de moi et esprové : 
mout estes chevaliers vaillanz. 
Tenez ma foi ; jel vos fianz 
que or androit sanz plus atandre 
m'irai a la reïne randre. 
Mes dites moi, nel me celez, 
par quel non estes apelez ; 
qui dirai ge qui m'i anvoie ? 
Aparelliez sui de la voie. » 
Et cil respont : « Jel te dirai, 
ja mon non ne te celerai : 
Erec ai non. Va, se li di 
que je t'ai anvoié a li. 
- Et je m'an vois, jel vos otroi. 
Mon nain et ma pucele o moi 
metrai an sa merci del tot, 
ja mar an seroiz an redot, 
et si li dirai la novele 
de vos et de vostre pucele. » 
Lors en a Erec la foi prise ; 
tuit sont venu a la devise, 
li cuens et les genz anviron, 
les puceles et li baron. 
De maz et de liez en i ot : 
a l'un pesa, a l'autre plot. 
Por la pucele au cheinse blanc 
qui le cuer ot gentil et franc, 
qui estoit fille au vavasor, 
s'esjoïssent tuit li plusor ; 
et por Yder dolant estoient 
et por s'amie qui l'amoient. 
Yders n'i volt plus arester, 
sa foi li covint aquiter. 
Maintenant sor son cheval monte. 
Por coi vos feroie lonc conte ? 
Son nain et sa pucele an mainne, 
le bois trespassent et la plainne, 
tote la droite voie tindrent 
tant que a Caradigan vindrent. 
Es loiges de la sale hors 
estoit messire Gauvains lors 
et Kex li senechax ansanble ; 
des barons i ot, ce me sanble, 
avoec ax grant masse venuz. 
Cez qui vienent ont bien veüz ; 
li senechax premiers le vit, 
a monseignor Gauvain a dit : 
« Sire, fet il, mes cuers devine 
que cil vasax qui la chemine, 
c'est cil que la reïne dist 
qui hier si grant enui li fist. 
Ce m'est avis que il sont troi : 
le nain et la pucele voi. 
- Voirs est, fet messire Gauvains, 
c'est une pucele et uns nains 
qui avoec le chevalier vienent ; 
vers nos la droite voie tienent. 
Toz armez est li chevaliers, 
mes ses escuz n'est pas antiers. 
Se la reïne le veoit, 
je cuit qu'ele le conuistroit. 
Hé ! senechax, car l'apelez ! » 
Cil i est maintenant alez ; 
trovee l'a en une chanbre. 
« Dame, fet il, s'il vos remanbre 
del nain qui hier vos correça 
et vostre pucele bleça ? 
- Oïl, mout m'an sovient il bien, 
seneschax. Savez an vos rien ? 
Por coi l'avez ramanteü ? 
- Dame, por ce que j'ai veü 
venir .i. chevalier errant, 
armé sor .i. destrier ferrant, 
et, se mi oel ne m'ont manti, 
une pucele a avoec li, 
et si m'est vis qu'avoec ax vient 
li nains qui l'escorgiee tient 
dom Erec reçut la colee. » 
Lors s'est la reïne levee 
et dist : « Alons i, seneschax, 
veoir se ce est li vasax. 
Se c'est il, bien poez savoir 
que je vos an dirai le voir 
maintenant que je le verrai.» 
Et Kex dist : « Je vos i manrai. 
Or venez as loiges amont, 
la ou nostre conpaignon sont ; 
d'ilueques venir le veïsmes, 
et messire Gauvains meïsmes 
vos i atant. Dame, alons i, 
que trop avons demoré ci. » 
Lors s'est la reïne esmeüe, 
as fenestres s'an est venue, 
lez monseignor Gauvain s'estut ; 
le chevalier mout bien conut. 
« Haï ! fet ele, ce est il. 
Mout a esté an grant peril ; 
conbatuz s'est. Ce ne sai gié 
se Erec a son duel vangié 
ou se cist a Erec vaincu ; 
mes mout a cos an son escu, 
ses haubers est coverz de sanc, 
del roge i a plus que del blanc. 
- Voirs est, fet messire Gauvains ; 
dame, je sui trestoz certains 
que de rien nule ne mantez : 
ses haubers est ansanglantez, 
mout est hurtez et debatuz ; 
bien pert que il s'est conbatuz ; 
savoir poons, sanz nule faille, 
que forz a esté la bataille. 
Ja li orrons tel chose dire 
don nos avrons ou joie ou ire : 
ou Erec l'anvoie a vos ci 
an prison an vostre merci, 
ou se il se vient par hardemant 
vanter antre nos folemant 
qu'il a Erec vaincu ou mort. 
Ne cuit qu'autre novele aport. » 
Fet la reïne : « Je le cuit. 
- Bien puet estre », ce dïent tuit. 
Atant Yders antre an la porte, 
qui la novele lor aporte ; 
des loges sont tuit avalé, 
a l'ancontre li sont alé. 
Ydiers vint au perron aval ; 
la descendi de son cheval, 
et Gauvains la pucele prist 
et jus de son cheval la mist ; 
li nains de l'autre part descent ; 
chevaliers i ot plus de cent. 
Quant descendu furent tuit troi, 
si les mainnent devant le roi. 
La ou Ydiers vit la reïne, 
jusque devant ses piez ne fine, 
et si salua tot premiers 
le roi et toz ses chevaliers, 
et dist : « Dame, an vostre prison 
m'anvoie ci uns gentix hom, 
uns chevaliers vaillanz et preuz, 
cil cui fist hier santir les neuz 
mes nains de la corgiee el vis ; 
vaincu m'a d'armes et conquis. 
Dame, le nain vos amaing ci 
et ma pucele a merci 
por fere quanque il vos plest. » 
La reïne plus ne se test, 
d'Erec li demande novele : 
« Or me dites, sire, fet ele, 
savez vos quant Erec vanra ? 
- Dame, demain, et s'amanra 
une pucele ansanble o lui, 
onques si bele ne conui. » 
Quant il ot conté son message, 
la reïne fu preuz et sage, 
cortoisemant li dit : « Amis, 
des qu'an ma prison estes mis, 
mout iert vostre prisons legiere ; 
n'ai nul talant que mal vos quiere. 
Mes or me di, se Dex t'aïst, 
comant as non. » Et il li dist : 
« Dame, Ydiers ai non, li filz Nut ». 
La verité l'an reconut. 
Lors s'est la reïne levee, 
devant le roi s'an est alee 
et dist : « Sire, or avez veü, 
or avez vos bien antandu 
d'Erec le vaillant chevalier. 
Mout vos donai boen consoil hier, 
quant jel vos loai a atandre : 
por ce fet il boen consoil prandre. » 
Li rois a dit : « N'est mie fable, 
ceste parole est veritable : 
qui croit consoil n'est mie fos ; 
buer creümes hier vostre los. 
Mes se de rien nule m'amez, 
ce chevalier quite clamez 
par tel covant de la prison 
que il remaigne an ma meison, 
de ma mesniee et de ma cort, 
et s'il nel fet, a mal li tort ! » 
Li rois ot sa parole dite, 
et la reïne tantost quite 
lo chevalier arëaumant ; 
mes ce fu par tel covenant 
qu'a la cort del tot remassist. 
Cil gaires preier ne s'an fist, 
la remenance a otroiee, 
puis fu de cort et de mesniee. 
Iqui n'avoit gueres esté, 
lors furent garçon apresté 
qui le corrurent desarmer. 
Or redevons d'Erec parler, 
qui ancore an la place estoit 
ou la bataille fete avoit. 
Onques, ce cuit, tel joie n'ot, 
quant Tristanz ocist le Morhot, 
 [...] qu'anl'isle SaintSanson vainqui, 
con l'an feisoit d'Erec iqui. 
Mout feisoient de lui grant los 
petit et grant, et gresle et gros ; 
tuit prisent sa chevalerie, 
n'i a chevalier qui ne die : 
« Dex, quel vasal, soz ciel n'a tel. » 
Aprés s'an va a son ostel. 
Grant los an font et grant parole 
et li cuens meïsmes l'acole, 
qui sor toz grant joie an feisoit, 
et dit : « Sire, s'il vos pleisoit, 
bien devriez et par reison 
vostre ostel prandre an ma meison, 
quant vos estes filz Lac le roi. 
Se vos preniez mon conroi, 
vos me feriez grant enor, 
car je vos tieng por mon seignor. 
Biax sire, la vostre merci, 
de remenoir o moi vos pri. » 
Erec respont : « Ne vos enuit, 
ne lesserai mon oste enuit, 
qui mout m'a grant enor mostree 
quant il sa fille m'a donee. 
Et qu'an dites vos, sire, dons ? 
Don n'est biax et riches cist dons ? 
- Oïl, biax sire, fet li cuens, 
cist dons si est et biax et buens ; 
la pucele est mout bele et sage 
et si est mout de haut parage ; 
certes, mout en ai lié le cuer, 
sachiez que sa mere est ma suer, 
quant vos ma niece avoir deigniez. 
Ancor vos pri que vos veigniez 
o moi herbergier enuit mes. » 
Erec respont : « Lessiez m'an pes, 
nel feroie an nule meniere. » 
Cil voit n'i a mestier proiere 
et dist : « Sire, a vostre pleisir. 
Or nos an poons bien teisir, 
mes gié et mi chevalier tuit 
serons avoec vos ceste nuit 
par solaz et par conpaignie. » 
Quant Erec l'ot, si l'an mercie. 
Lors an vint Erec chiés son oste, 
et li cuens avoec lui ancoste ; 
dames et chevaliers i ot, 
Li chevaliers mout s'an esjot. 
Tot maintenant que Erec vint, 
sergent corrurent plus de vint 
por lui desarmer a esploit. 
Qui an cele meison estoit 
mout pooit grant joie veoir. 
Erec s'ala premiers seoir, 
puis s'asistrent tuit par les rans, 
sor liz, sor seles et sor bans ; 
lez Erec s'est li cuens assis 
et la bele pucele anmis, 
qui tel joie a de son seignor 
c'onques pucele n'ot greignor. 
Erec le vavasor apele, 
parole li dist boene et bele, 
et sili comança a dire : 
« Biax amis, biax ostes, biax sire, 
vos m'avez grant enor portee, 
mes bien vos iert guerredonee : 
demain an vandra avoec moi 
vostre fille a la cort le roi ; 
la la voldrai a fame prandre, 
et s'il vos plest .i. po atandre, 
par tans vos anvoierai querre. 
Mener vos ferai an ma terre, 
qui mon pere est et moie aprés ; 
loing de ci est, non mie pres. 
Iluec vos donrai .ii. chastiax 
mout boens, mout riches, et mout biax ; 
sires seroiz de Roadan, 
qui fu fez des le tans Adan, 
et  [...] d'unautre chastel selonc 
qui ne valtmiemoins .i. jonc ; 
la gent l'apelent Montrevel, 
mes peres n'a meillor chastel. 
Einz que .iii. jor soient passez 
vos avrai anvoié assez 
or et argent et veir et gris 
et dras de soie et de chier pris 
por vos vestir et vostre fame, 
qui est ma chiere dolce dame. 
Demain droit a l'aube del jor, 
an tel robe et an tel ator, 
an manrai vostre fille a cort. 
Je voel que ma dame l'atort 
de la soe robe demainne, 
qui est de soie tainte an grainne. » 
Une pucele estoit leanz, 
mout preuz, mout saige, mout vaillanz, 
lez la pucele au chainse blanc 
estoit assise sor un banc, 
qui ert sa cosine germainne 
et niece le conte demainne. 
A parole en a mis le conte : 
« Sire, fet ele, mout grant honte 
sera a vos, plus qu'a autrui, 
se cist sires an mainne o lui 
vostre niece si povremant 
atornee de vestemant. » 
Et li cuens respont : « Je vos pri, 
ma dolce niece, donez li, 
de voz robes que vos avez, 
la mellor que vos i savez. » 
Erec a la parole oïe 
et dist : « Sire, n'an parlez mie. 
Une chose sachiez vos bien : 
ne voldroie por nule rien 
qu'ele eüst d'autre robe point 
tant que la reïne li doint. » 
Quant la dameisele l'oï, 
lors li respont et dist : « Haï, 
biax sire, quant vos an tel guise, 
el blanc chainse et an la chemise, 
ma cosine an volez mener, 
.i. autre don li voel doner. 
Quant vos ne volez antresait
que nule de mes robes ait, 
je ai .iii. palefroiz mout buens, 
onques meillors n'ot rois ne cuens, 
.i. sor, un vair, et un baucent. 
Sanz mantir, la ou en a cent, 
n'en a mie un meillor del vair : 
li oisel qui volent par l'air 
ne vont plus tost del palefroi ; 
einz nus hom ne vit son desroi, 
uns anfes chevalchier le puet, 
tex est com a pucele estuet, 
qu'il n'est onbrages ne restis, 
ne mort, ne fiert, ne n'est ragis. 
Qui meillor quiert ne set qu'il vialt ; 
qui le chevalche ne s'an dialt, 
einz va plus a eise et soef 
que s'il estoit an une nef. » 
Lors dist Erec : « Ma dolce amie, 
ice don ne refus je mie 
s'ele le prant ; einçois me plest : 
ne voel mie qu'ele le lest. » 
Tot maintenant la dameisele 
.i. suen privé sergent apele, 
si li dist : « Biax amis, alez, 
mon palefroi veir anselez, 
si l'amenez isnelemant. » 
Et cil fet son comandemant : 
le cheval ansele et anfrainne, 
del bel aparellier se painne, 
puis monte el palefroi crenu. 
Ez vos le palefroi venu. 
Quant Erec le palefroi vit, 
ne le loa mie petit, 
car mout le vit et bel et gent ; 
puis comanda a un sergent 
qu'an l'estable lez son destrier 
alast le palefroi lier. 
Atant se departirent tuit, 
grant joie orent fet cele nuit. 
Li cuens a son ostel s'an vet, 
Erec chiés le vavasor let 
et dit qu'il le convoiera 
au matin quant il s'an ira. 
Cele nuit ont tote dormie. 
Au main quant l'aube est esclarcie, 
Erec s'atorne de l'aler, 
ses chevax comande anseler 
et s'amie la bele esvoille ; 
cele s'atorne et aparoille. 
Li vavasors lieve et sa fame ; 
n'i remaint chevalier ne dame 
qui ne s'atort por convoier 
la pucele et le chevalier. 
Tuit sont monté, et li cuens monte. 
Erec chevalche lez le conte 
et delez  [...] sa bele amie, 
qui l'esprevier n'oblia mie : 
a son esprevier se deporte, 
nule autre richesce n'an porte. 
Grant joie ont fet au convoier ; 
avoec Erec volt anvoier 
au dessevrer une partie 
li frans cuens de sa conpaignie, 
por ce qu'annor li feïssient 
se avoec lui s'an alessient ; 
mes il dist que nul n'an manroit, 
ne conpaignie ne queroit 
fors que s'amie solemant. 
Puis lor dist : « A Deu vos comant. » 
Convoiez les orent grant piece ; 
li cuens beise Erec et sa niece, 
si les comande a Deu le pi. 
Li peres et la mere ausi 
la beisent sovant et menu ; 
de plorer ne se sont tenu : 
au departir plore la mere, 
plore la pucele et li pere. 
Tex est amors, texest nature, 
tex est pitiez de norreture : 
plorer les feisoit granz pitiez 
et la dolçors et l'amistiez 
qu'il avoient de lor anfant. 
Mes bien savoient neporquant 
que lor fille an tel leu aloit 
don granz enors lor avandroit. 
D'amor et de pitié ploroient 
que de lor fille departoient ; 
ne ploroient por altre chose : 
bien savoient qu'a la parclose 
an seroient il enoré. 
Au departir ont mout ploré ; 
plorant a Deu s'antrecomandent ; 
or s'an vont, que plus n'i atandent. 
Erec de son oste depart, 
car mervoilles li estoit tart 
que a la cort le roi venist. 
De s'avanture s'esjoïst ; 
mout estoit liez de s'avanture, 
qu'amie a bele a desmesure, 
saige et cortoise et debonaire. 
De l'esgarder ne puet preu faire : 
quant plus l'esgarde, et plus li plest ; 
ne puet müer qu'il ne la best. 
Volantiers pres de li se tret, 
an li esgarder se refet ; 
mout remire son chief le blont, 
ses ialz rianz et son cler front, 
le nes et la face et la boche, 
don granz dolçors au cuer li toche. 
Tot remire jusqu'a la hanche, 
le manton et la gorge blanche, 
flans et costez et braz et mains. 
Mes ne remire mie mains 
la dameisele le vasal 
de boen voel et de cuer leal 
qu'il feisoit li par contançon. 
N'an preïssent pas reançon 
li uns de l'autre regarder : 
mout estoient igal et per 
de corteisie et de biauté 
et de grant debonereté. 
Si estoient d'une meniere, 
d'unes mors et d'une matiere, 
que nus qui le voir volsist dire 
n'an poïst le meillor eslire 
ne le plus bel ne le plus sage. 
Mout estoient d'igal corage 
et mout avenoient ansanble ; 
li uns a l'autre son cuer anble ; 
onques .ii. si beles ymages 
n'asanbla lois ne mariages. 
Tant ont ansanble chevalchié 
qu'a droit midi ont aprochié 
le chastel de Caradigan, 
ou an.ii. les atandoit l'an. 
Por esgarder s'il les verroient, 
as fenestres monté estoient 
li meillor baron de la cort. 
La reïne Ganievre i cort 
et s'i vint meïsmes li rois, 
Kex et Percevax li Galois 
et messire Gauvains aprés 
et Corz, li filz au roi Arés ; 
Lucans i fu li botelliers ; 
mout i ot de boens chevaliers. 
Erec ont choisi qui venoit 
et s'amie qu'il amenoit ; 
bien l'ont trestuit reconeü 
de si loing com il l'ont veü. 
La reïne grant joie an mainne, 
de joie est tote la corz plainne 
ancontre son avenemant, 
car tuit l'ainment comunemant. 
Lués que il vint devant la sale, 
li rois ancontre lui s'avale 
et la reïne d'autre part ; 
tuit li dïent que Dex le gart, 
lui et sa pucele conjoent, 
sa grant biauté prisent et loent ; 
et li rois meïsmes l'a prise 
et jus del palefroi l'a mise. 
Mout fu li rois bien afeitiez ; 
a cele ore estoit bien heitiez. 
La pucele a mout enoree, 
par la main l'a amont menee 
an la mestre sale perrine. 
Aprés, Erec et la reïne 
sont andui monté main a main, 
et il li dist : « Je vos amain, 
dame, ma pucele et m'amie 
de povres garnemanz garnie ; 
si com ele me fu donee, 
ensi la vos ai amenee. 
D'un povre vavasor est fille : 
povretez mainz homes aville ; 
ses peres est frans et cortois, 
mes d'avoir a mout petit pois ; 
et mout gentix dame est sa mere, 
qu'ele a .i. gentil conte a frere. 
Ne por biauté ne por linage 
ne quier je pas le mariage 
de la pucelerefuser. 
Povretez li a fet user 
ce blanc chainse tant que as cotes 
an sont an.ii. les manches rotes. 
Et neporquant, se moi pleüst, 
boenes robes asez eüst, 
c'une pucele, sa cosine, 
li volt doner robe d'ermine, 
de dras de soie, veire ou grise ; 
mes ne volsisse an nule guise 
que d'autre robe fust vestue 
tant que vos l'eüssiez veüe. 
Ma douce dame, or an pansez, 
car mestier a, bien le veez, 
d'une bele robe avenant. » 
Et la reïne maintenant 
li respont : « Mout avez bien fait : 
droiz est que de mes robes ait 
et je li donrai boene et bele, 
tot or androit, fresche et novele. » 
La reïne araumant l'an mainne 
an la soe chanbre demainne 
et dist qu'an li aport isnel 
le fres bliaut et le mantel 
de lavertporprecroisilliee 
qui por son cors estoit tailliee. 
Cil cui ele l'ot comandé 
li a le mantel aporté 
et le bliaut qui jusqu'as manches 
estoit forrez d'ermines blanches ; 
as poinz et a la cheveçaille 
avoit sanz nule devinaille 
plus de .ii. .c. mars d'or batu ; 
et pierres de mout grant vertu, 
yndes et verz, persses et bises, 
avoit par tot sor l'or assises. 
Mout estoit riches li bliauz, 
mes por voir ne valoit noauz 
li mantiax de rien, que je sache. 
Ancor n'i avoit mise estache, 
car toz estoit fres et noviax 
et li bliauz et li mantiax. 
Mout fu li mantiax boens et fins : 
au col avoit .ii. sebelins, 
es tassiaxot d'or une once ; 
d'une part ot une jagonce 
et .i. rubi de l'autre part, 
plus cler qu'escharbocle qui art ; 
la pane fu d'un blanc hermine, 
onques plus bele ne plus fine 
ne fu veüe ne trovee ; 
la porpre fu mout bien ovree, 
a croisetes totes diverses, 
yndes et vermoilles et perses, 
blanches et verz, indes et giaunes. 
Unes estaches de .v. aunes 
de fil de soie d'or ovrees 
a la reïne demandees ; 
les estaches li a bailliees, 
beles et bien aparelliees. 
Ele les fet tot maintenant 
el mantel metre isnelemant 
et s'an fist tel home antremetre 
qui boens mestres estoit del metre. 
Quant el mantel n'ot que refere, 
la franche dame debonere 
la pucele au blanc cheinse acole 
et si li dist franche parole : 
« Ma dameisele, ce bliaut, 
qui plus de .c. mars d'argent vaut, 
vos comant cest cheinse changier : 
de tant vos voel or losangier ; 
et ce mantel afublez sus ; 
une autre foiz vos donrai plus. » 
Cele ne le refuse mie, 
la robe prant, si l'an mercie. 
An une chanbre recelee 
l'an ont .ii. puceles menee ; 
lors a son chainse desvestu 
quant ele an la chanbre fu, 
puis vest son bliaut, si s'estraint, 
d'un orfrois mout riche se ceint 
et son chainse por amor Dé 
comande que il soit doné, 
et le mantel aprés afuble. 
Or n'ot mie la chiere enuble, 
car la robe tant li avint 
que plus bele asez an devint. 
Les .ii. puceles d'un fil d'or 
li ont galoné son crin sor, 
mes plus luisanz estoit li crins 
que li filz d'or qui mout est fins. 
.I. cercle d'or ovré a flors 
de maintes diverses colors 
les puceles el chief li metent ; 
mialz qu'eles pueent s'antremetent 
de li an tel guise amander 
qu'an n'i truisse rien qu'amander. 
.II. fermaillez d'or neelez, 
an .i. topace anseelez, 
li mist au col une pucele, 
qui fu tant avenanz et bele 
que ne cuit pas qu'an nule terre, 
tant seüst l'an cerchier ne querre, 
fust sa paroille recovree, 
tant l'ot Nature bien ovree. 
Puis est hors de la chanbre issue, 
a la reïne an est venue. 
La reïne mout la conjot : 
por ce l'ama et mout li plot 
qu'ele estoit bele et bien aprise. 
L'une a l'autre par la main prise, 
si sont devant le roi venues ; 
et quant li rois les ot veües, 
ancontre se lieve an estant. 
De chevaliers i avoit tant, 
quant eles an la sale entrerent, 
qui ancontre eles se leverent, 
que je n'an sai nomer le disme, 
le treziesme ne le quinzisme. 
Mes d'auques des meillors barons 
vos sai bien a dire les nons, 
de ces de la Table Reonde, 
qui furent li meillor del monde. 
Devant toz les boens chevaliers 
doit estre Gauvains li premiers, 
li seconz Erec, li filz Lac, 
et li tierz Lancelot del Lac, 
Gonemanz de Goort li quarz, 
et li quinz fu li Biax Coarz ; 
li sistes fu li Lez Hardiz, 
li sesmes Melianz des Liz, 
li huitiesmes Mauduiz li Sages, 
li noemes Dodins li Sauvages ; 
Gaudeluz soit dismes contez, 
car an lui ot maintes bontez. 
Les autres vos dirai sanz nonbre 
por ce que li nonbres m'anconbre : 
Yvains li Preuz se seoit outre, 
d'autre part, Yvains li Avoutre, 
et Tristanz qui onques ne rist 
delez Blioberis s'asist. 
Aprés fu Caradué Briebraz, 
uns chevaliers de grant solaz, 
et Caverons de Roberdic, 
et li filz au roi Quenedic, 
et li vaslez de Quintareus, 
et Ydiers del Mont Delereus, 
Galeriez et Quex d'Estraus, 
Amauguins et Galez li Chaus, 
Gilflez, li filz Do, et Taulas, 
qui onques d'armes ne fu las, 
et uns vassax de grant vertu, 
Loholz, li filz le roi Artu, 
et Sagremors li Desreez, 
cil ne doit pas estre obliez, 
ne Bedoiers li conestables, 
qui mout sot d'eschas et de tables, 
ne Bravaïns, ne Loz li rois, 
ne Galegantins li Galois. 
Qant la bele pucele estrange 
vit toz les chevaliers an range 
qui l'esgardoient a estal, 
son chief ancline contreval. 
Vergoigne an ot, ne fu mervoille, 
la face l'an devint vermoille, 
mes la honte si li avint 
que plus bele asez an devint. 
Quant li rois la vit vergoignier 
ne se vost de li esloignier ; 
par la main l'a dolcemant prise 
et delez lui a destre assise. 
De la senestre part s'asist 
la reïne, qui au roi dist : 
« Sire, si con je cuit et croi, 
bien doit venir a cort de roi 
qui par ses armes puet conquerre 
si bele dame en autre terre. 
Bien feisoit Erec a atandre ; 
or poez vos le beisier prandre 
de la plus bele de la cort : 
je ne cuit qu'a mal nus l'atort, 
ja nus ne dira que je mante, 
que ceste ne soit la plus gente 
des puceles qui ceanz sont 
et de celes de tot le mont. » 
Li rois respont : « N'est pas mançonge ; 
ceste, se l'an nel me chalonge, 
donrai ge del blanc cerf l'enor. » 
Puis dist as chevaliers : « Seignor, 
que dites vos ? Que vos an sanble ? 
Ceste est de cors, de vis ansanble 
et de quanqu'estuet a pucele, 
et la plus gente et la plus bele 
nequi soit dusquela, ce me sanble, 
ou li ciax et la terre asanble. 
Je di que droiz est antresait 
ceste l'enor del blanc cerf ait. 
Et vos, seignor, qu'an volez dire ? 
Savez i vos rien contredire ? 
Se nus i vialt metre desfanse, 
s'an die or androit ce qu'il panse. 
Je sui rois, si ne doi mantir 
ne vilenie consantir 
ne fauseté ne desmesure ; 
reison doi garder et droiture, 
qu'il apartient a leal roi 
que il doit maintenir la loi, 
verité et foi et justise. 
Je ne voldroie an nule guise 
fere desleauté ne tort, 
ne plus au foible que au fort ; 
n'est droiz que nus de moi se plaingne. 
Et je ne voel pas que remaigne 
la costume ne li usages 
que siaut maintenir mes lignages. 
De ce vos devroit il peser, 
se ge vos voloie alever 
autre costume et autres lois 
que ne tint mes peres li rois. 
L'usage Pandragon, mon pere, 
qui rois estoit et emperere, 
voel je garder et maintenir, 
que que il m'an doie avenir. 
Or me dites toz voz talanz, 
de voir dire ne soit nus lanz : 
se ceste n'est de ma meison, 
ele doit bien et par reison 
le beisier del blanc cerf avoir ; 
la verité an voel savoir. » 
Tuit s'escrïent a une voiz : 
« Par Deu, sire ne par sa croiz, 
vos poez bien jugier par droit 
que ceste la plus bele soit ; 
an ceste a asez plus biauté 
qu'il n'a el soloil de clarté. 
Beisier la poez quitemant, 
tuit l'otroions comunemant. » 
Qant li rois antant qu'a toz plest, 
or ne leira qu'il ne la best ; 
beisiee l'a come cortois, 
veant toz ses barons, li rois 
et si li dist : « Ma dolce amie, 
m'amor vos doing sanz vilenie. 
Sanz malvestié et sanz folage, 
vos amerai de boen corage. » 
Li rois par itele avanture 
randi l'usage et la droiture 
qu'a sa cort devoit li blans cers. 
ici fenist li premiers vers. 
Quant li beisiers del cerf fu pris 
a la costume del païs, 
Erec, come cortois et frans, 
fu de son povre oste an espans : 
de ce que promis li avoit 
covant mantir ne li voloit. 
Mout li tint bien son covenant 
qu'il li anvea maintenant 
.v. somiers sejornez et gras, 
chargiez de robes et de dras, 
de boqueranz et d'escarlates, 
de mars d'or et d'argent an plates, 
de veir, de gris, de sebelins, 
et de porpres et d'osterins. 
Quant chargié furent li somier 
de quanqu'a prodome a mestier, 
.x. chevaliers et .x. sergenz 
de sa mesniee et de ses genz 
avoec les somiers anvea, 
et si lor dist mout et pria 
que son oste li saluassent 
et si grant enor li portassent, 
et lui et sa fame ansimant, 
con le suen cors demainnemant ; 
et quant presantez lor avroient 
les somiers que il lor menoient, 
l'or et l'argent et les besanz, 
et toz les riches garnemanz 
qui estoient dedanz les males, 
an son rëaume d'Estre-Gales 
amenassent a grant enor 
et la dame et le seignor. 
.II. chastiax lor avoit promis, 
les plus biax et les mialz asis 
et ces qui mains dotoient guerre 
qui fussent an tote sa terre : 
Montrevel l'un apeloit l'an, 
l'autres avoit non Roadan. 
Quant an son roiaume vandroient, 
ces .ii. chastiax lor liverroient, 
et les rantes et les justises, 
si com il lor avoit promises. 
L'or et l'argent et les somiers 
et les robes et les deniers, 
dom il i ot a grant planté, 
tot ont son oste presanté 
li messagier en es le jor, 
qui n'avoient soing de sejor. 
El rëaume les an menerent 
et mout grant enor lor porterent. 
El païs vindrent an .iii. jorz ; 
des chastiax lor livrent les torz, 
c'onques rois Lac nel contredist. 
Grant joie et grant enor lor fist, 
por Erec son fil les ama ; 
les chastiax quites lor clama 
et si lor fist asseürer, 
chevaliers et borjois jurer 
qu'il les tanroient ausi chiers 
come lor seignors droituriers. 
Quant ce fu fet et atorné, 
tot maintenant sont retorné 
a lor seignor Erec arriere. 
Il les reçut a bele chiere ; 
del vavasor et de sa fame 
et de son pere et del regne 
lor a demandees noveles : 
il l'an dïent boenes et beles. 
Ne tarda gueres ci aprés 
que li terme vint, qui fu pres, 
que ses noces feire devoit. 
Li atandres mout li grevoit ; 
ne volt plus sofrir ne atandre. 
Au roi an vet le congié prandre 
que an sa cort, ne li grevast, 
ses noces feire li lessast. 
Li rois le don li otrea 
et par son rëaume anvea 
et rois et dus et contes querre, 
ces qui de lui tenoient terre, 
que nul si hardi n'i eüst 
qu'a la Pantecoste ne fust. 
N'i a nul qui remenoir ost, 
qui a la cort ne vaigne tost, 
des que li rois les ot mandez. 
Si vos dirai, or m'antandez, 
qui furent li conte et li roi. 
Mout i vint a riche conroi 
li cuens Branles de Colescestre, 
qui cent chevax mena an destre ; 
aprés i vint Menagormon, 
qui sires estoit d'Eglimon ; 
et cil de la Haute Montaigne 
i vint a mout riche conpaigne ; 
de Traverain i vint li cuens 
atot .c. conpaignons des suens ; 
aprés vint li cuens Godegrains, 
qui n'an amena mie mains. 
Avoec cez que m'oez nomer 
vint Moloas, uns riches ber, 
et li sires de l'Isle Noire : 
nus n'i oï onques tonoire, 
ne n'i chiet foudre ne tanpeste, 
ne boz ne serpanz n'i areste, 
ne n'i fet trop chaut ne n'iverne. 
Et Greslemuef d'Estre-Posterne 
i amena conpaignons vint ; 
et Guingamars ses frere i vint, 
de l'isle d'Avalons fu sire : 
de cestui avons oï dire 
qu'il fu amis Morgant la fee, 
et ce fu veritez provee. 
Daviz i vint de Tintajuel, 
qui onques n'ot ire ne duel. 
Asez i ot contes et dus, 
mes ancore i ot des rois plus : 
Garraz, uns rois de Corques fiers, 
i vint a .v. .c. chevaliers 
vestuz de paisle et de cendax, 
mantiax et chauces et bliax. 
Sor .i. cheval de Capadoce 
vint Aguiflez, li rois d'Escoce, 
et amena ansanble o soi 
an.ii. ses filz, Cadret et Quoi, 
.ii. chevaliers mout redotez. 
Avoec ces que vos ai nomez 
vint li rois Bans de Gameret, 
et tuit furent juesne vaslet 
cil qui ansanble o lui estoient, 
ne barbe ne grenon n'avoient. 
Mout amena gent anvoisiee, 
.ii. .c. en ot an sa mesniee ; 
n'i ot nul d'ax, quiex que il fust, 
qui faucon ou oisel n'eüst, 
esmerillon ou esprevier, 
ou riche ostor sor ou gruier. 
Quirions, li rois vialz d'Orcel, 
n'i amena nul jovancel, 
einz avoit conpaignons .ii. cenz, 
don li mainsnez avoit .c. anz ; 
les chiés orent chenuz et blans, 
que vescu avoient lonc tans, 
et les barbes jusqu'as ceinturs ; 
ces tint mout chiers li rois Artus. 
Li sires des nains vint aprés, 
Bilis, li rois d'Antipodés. 
Cil don ge vos di si fu nains, 
et fu Bliant freres germains ; 
de toz nains fu Bylis li mendres, 
et Blianz ses freres li grendres, 
ou demi pié ou plainne paume, 
que nus chevaliers del rëaume. 
Par richesce et par conpaignie 
amena an sa conpaignie 
Bylis .ii. rois qui nain estoient, 
qui de lui lor terre tenoient, 
Gribalo et Glodoalan ; 
a mervoilles l'esgardoit l'an. 
Quant a la cort furent venu, 
formant i furent chier tenu ; 
an la cort furent come roi 
enoré et servi tuit troi, 
car mout estoient gentil home. 
Li rois Artus a la parsome, 
quant asanblé vit son barnage, 
mout an fu liez an son corage. 
Aprés, por la joie angraignier, 
comanda .c. vaslez baignier, 
que toz les vialt chevaliers faire. 
N'i a nul qui n'ait robe vaire 
de riche paisle d'Alixandre, 
chascuns tel com il la volt prandre 
a son voloir, a sa devise. 
Tuit orent armes d'une guise 
et chevax corranz et delivres : 
li pires valoit bien .c. livres. 
Qant Erec sa fame reçut, 
par son droit non nomer l'estut, 
qu'altremant n'est fame esposee 
se par son droit non n'est nomee. 
Ancor ne savoit l'an son non, 
mes ore primes le set l'on : 
Enyde ot non an baptestire. 
L'arcevesques de Quantorbire, 
qui a la cort venuz estoit, 
la beneï, si com il doit. 
Quant la corz fu tote asanblee, 
n'ot menestrel an la contree 
qui rien seüst de nul deduit, 
qui a la cort ne fussent tuit. 
An la sale mout grant joie ot ; 
chascuns servi de ce qu'il sot : 
cil saut, cil tunbe, cil anchante, 
li uns sifle, li autres chante, 
cil flaüte, cil chalemele, 
cil gigue, li autres viele ; 
puceles querolent et dancent ; 
trestuit de joie fere tancent. 
Riens n'est qui joie puisse fere 
ne cuer d'ome a leesce trere, 
qui as noces ne fust le jor. 
Sonent tinbre, sonent tabor, 
muses, estives et freteles 
et buisines et chalemeles. 
Que diroie de l'autre chose ? 
N'i ot guichet ne porte close : 
les issues et les antrees 
furent le jor abandonees, 
n'an fu tornez povres ne riches. 
Li rois Artus ne fu pas chiches : 
bien comanda as penetiers 
et as queuz et aus botelliers 
qu'il livrassent a grant planté, 
chascun selonc sa volanté, 
et pain et vin et veneison ; 
nus ne demanda livreison 
de rien nule, que que ce fust, 
qu'a sa volanté ne l'eüst. 
Mout fu granz la joie el palés, 
mes tot le sorplus vos an les, 
s'orroiz la joie et le delit 
qui fu an la chanbre et el lit, 
la nuit, quant asanbler se durent ; 
evesque et arcevesque i furent. 
A cele premiere asanblee, 
la ne fu pas Enyde anblee 
ne Brangiens an leu de li mise. 
La reïne s'est antremise 
de l'atorner et del couchier, 
car l'un et l'autre avoit mout chier. 
Cers chaciez qui de soif alainne 
ne desirre tant la fontainne, 
n'espreviers ne vient a reclain 
si volantiers quant il a fain, 
que plus volantiers n'i venissent, 
einçois que il s'antretenissent. 
Cele nuit ont tant restoré 
de ce qu'il ont tant demoré. 
Quant vuidiee lor fu la chanbre, 
lor droit randent a chascun manbre ; 
li oel d'esgarder se refont, 
cil qui d'amor joie refont 
et le message au cuer anvoient, 
mes mout lor plest quanque il voient. 
Aprés le message des ialz 
vient la dolçors, qui mout valt mialz, 
des beisiers qui amor atraient ; 
andui cele dolçor essaient, 
que les cuers dedanz en aboivrent 
si qu'a grant poinne se dessoivrent. 
De beisier fu li premiers jeus. 
De l'amor qui est antr'ax deus 
fu la pucele plus hardie : 
de rien ne s'est acoardie, 
tot sofri, que qu'il li grevast ; 
ençois qu'ele se relevast, 
ot perdu le non de pucele ; 
au matin fu dame novele. 
Ce jor furent jugleor lié, 
car tuit furent a gré paié. 
Tot fu randu quanqu'il acrurent 
et mout bel don doné lor furent : 
robes de veir et d'erminetes, 
de conins et de violetes, 
d'escarlate, grise ou de soie ; 
qui vost cheval, qui volt monoie, 
chascuns ot don a son voloir 
si boen com il le dut avoir. 
Ensi les noces et la corz 
durerent plus de .xv. jorz 
a tel joie et a tel hautesce. 
Par seignorie et par leesce 
et por Erec plus enorer, 
fist li rois Artus demorer 
toz les barons une quinzainne. 
Quant vint a la tierce semainne, 
tuit ansanble comunemant 
anpristrent .i. tornoiemant, 
antre Evroïcet Tenebroc, 
et Melic et Meliadoc ; 
messire Gauvains s'avança, 
de l'autre part le fiança. 
Ensi fu fete l'anhatie ; 
atant est la corz departie. 
Un mois aprés la Pantecoste 
li tornoiz assanble et ajoste 
desoz Teneboc an la plaigne. 
La ot tante vermoille ansaigne 
et tante guinple et tante manche, 
et tante bloe et tante blanche, 
qui par amors furent donees ; 
tant i ot lances aportees 
d'azur et de sinople taintes, 
d'or et d'argent en i ot maintes, 
maintes en i ot d'autre afeire, 
mainte bandee, et tante veire. 
Iluec vit an le jor lacier 
maint hiaume de fer et d'acier, 
tant vert, tant giaune, tant vermoil, 
reluire contre le soloil ; 
tant blazon, et tant hauberc blanc, 
tante espee a senestre flanc, 
tanz boens escuz fres et noviax, 
d'azur et de sinople biax, 
et tant d'argent a bocles d'or ; 
tant boen cheval baucent et sor, 
fauves et blans et noirs et bais, 
tuit s'antrevienent a eslais. 
D'armes est toz coverz li chans ; 
d'anbes parz fremist toz li rans ; 
an l'estor lieve li escrois, 
des lances est mout granz li frois ; 
lances brisent et escuz troent, 
li hauberc faussent et descloent, 
seles vuident, chevalier tument ; 
li cheval suent et escument. 
La traient les espees tuit 
sor cez qui chieent a grant bruit ; 
li un corent por les foiz prandre 
et li autre por l'estor randre. 
Erec sist sor .i. cheval blanc, 
toz seus s'an vint au chief del ranc 
por joster, se il trueve a cui. 
De l'autre part, encontre lui 
point li Orguelleus de la Lande, 
et sist sor .i. cheval d'Irlande 
qui le porte de grant ravine. 
Sor l'escu, devant lapoitrine, 
le fiert Erec de tel vertu 
que del destrier l'a abatu ; 
le chaple let et vet avant. 
Et Randuraz li vient devant, 
filz la Vielle de Tergalo, 
et fu coverz d'un cendal blo ; 
chevaliers ert de grant proesce. 
Li uns contre l'autre s'adresce, 
si s'antredonent mout granz cos 
sor les escuz qu'il ont as cos. 
Erec, tant con hante li dure, 
le trebuche a la tere dure. 
An son retor a encontré 
le roi de la Roge Cité, 
qui mout estoit vaillanz et preuz ; 
les resnes tindrent par les neuz 
et les escuz par les enarmes ; 
endui orent mout beles armes 
et mout boens chevax et isniax. 
Sor les escuz fres et noviax 
par si grant vertu s'antrefierent 
qu'an.ii. les lances peçoierent. 
Einz tel cop ne furent veü. 
Ansanble hurtent lor escu, 
et des armes et des chevax ; 
cengles ne resnes ne peitrax 
ne porent le roi retenir : 
a la terre l'estut venir ; 
en.ii. les resnes et le frain 
an porte avoec lui en sa main. 
Tuit cil qui cele joste virent 
a mervoilles s'an esbaïrent 
et dïent que trop chier li coste 
qui a si boen chevalier joste. 
Erec ne voloit pas entandre 
a cheval n'a chevalier prandre, 
mes a joster et a bien feire 
por ce que sa proesce apeire. 
Devers lui fet l'estor fremir, 
sa proesce fet resbaudir 
cez devers cui il se tenoit ; 
chevax et chevaliers prenoit 
por cez de la plus desconfire. 
De monseignor Gauvain voel dire, 
qui mout le feisoit bien et bel. 
An l'estor abati Guincel 
et prist Gaudin de la Montaingne ; 
chevaliers prant, chevax gaaingne : 
bien le fist messire Gauvains. 
Girflez, li filz Do, et Yvains 
et Sagremors li Desreez 
ces de la ont tex conreez 
que tresqu'es portes les anbatent ; 
asez an prenent et abatent. 
Devant la porte del chastel 
ont recomancié le cenbel 
cil dedanz contre cez defors. 
La fu abatuz Sagremors, 
uns chevaliers de mout grant pris ; 
toz estoit retenuz et pris, 
quant Erec cort a la rescosse. 
Sor .i. des lor sa lance estrosse, 
si bien le fiert soz la memele 
que vuidier li covint la sele ; 
puis tret l'espee, si lor passe, 
les hiaumes lor anbarre et quasse. 
Cil s'an fuient, si li font rote, 
car toz li plus hardiz le dote. 
Tant lor dona et cos et bous 
que Sagremor lor a rescos ; 
el chastel les remet batant. 
Les vespres sonerent a tant. 
Si bien le fist Erec le jor 
que li miaudres fu de l'estor ; 
mes mout le fist mialz l'andemain : 
mout prist chevaliers de sa main 
et tant i fist seles vuidier 
que nus ne le porroit cuidier, 
se cil non qui veü l'avoient. 
D'anbedeus parz trestuit disoient 
qu'il avoit le tornoi veincu 
par sa lance et par son escu. 
Or fu Erec de tel renon 
qu'an ne parloit se de lui non ; 
nus hom n'avoit si boene grace, 
qu'il sanbloit Ausalon de face 
et de la lengue Salemon, 
et de fierté sanbla lyon, 
et de doner et de despandre 
refu il parauz Alixandre. 
Au repeirier de ce tornoi 
ala Erec parler au roi : 
le congié li ala requerre, 
qu'aler s'an voloit en sa terre ; 
mes mout le mercia ençois, 
con frans et sages et cortois, 
de l'enor que feite li ot, 
que mout merveilleus gré li sot. 
Aprés a congié de lui pris, 
qu'aler voloit en son païs 
et sa fame an voloit mener. 
Ce ne li pot li rois veher, 
mes, son vuel, n'en alast il mie ; 
congié li done et si li prie 
qu'au plus tost qu'il porra retort, 
car n'avoit baron en sa cort 
plus vaillant, plus hardi, plus preu, 
fors Gauvain, son tres chier neveu : 
a celui ne se prenoit nus ; 
aprés celui prisoit il plus 
Erec et plus le tenoit chier 
que nes .i. autre chevalier. 
Erec ne volt plus sejorner ; 
sa fame comande atorner, 
des qu'il ot le congié del roi, 
et si reçut a son conroi 
.lx. chevaliers de pris 
a chevax, a veir et a gris. 
Des que son oirre ot apresté, 
n'a gueires puis a cort esté. 
La reïne congié demande, 
les chevaliers a Deu comande. 
La reïne congié li done. 
A tele ore con prime sone 
departi del palés real ; 
veant toz monte an son cheval, 
et sa fame est aprés montee, 
qu'il amena de sa contree ; 
puis monta sa mesniee tote : 
bien furent .VII .XX. an la rote 
entre sergenz et chevaliers. 
Tant trespassent puiz et rochiers 
et forez et plains et montaingnes, 
.iiii. jornees totes plainnes, 
a Carnant vindrent a un jor, 
ou li rois Lac ert a sejor 
en un chastel de grant delit. 
Onques nus mialz seant ne vit : 
De forez et de praeries, 
de vingnes, de gaaigneries, 
de dames et de chevaliers, 
de rivieres et de vergiers, 
de vaslez mout preuz et heitiez, 
de gentix clers bien afeitiez 
qui bien despandoient lor rantes, 
et de dames beles et gentes, 
et de borjois bien posteïs, 
estoit li chastiax bien asis. 
Ainz qu'Erec el chastel venist, 
.ii. messagiers avant tramist 
qui l'alerent au roi conter. 
Li rois fist maintenant monter, 
qu'il ot oïes les noveles, 
clers et chevaliers et puceles, 
et comande les corz soner 
et les rues ancortiner 
de tapiz et de dras de soie 
por son fil reçoivre a grant joie. 
Puis est il meïsmes montez, 
.iiii. .xx. clers i ot contez, 
gentix homes et enorables, 
a mantiax gris orlez de sables ; 
chevaliers i ot bien .v. cenz 
sor chevax bais, sors et baucenz ; 
dames et borjois tant i ot 
que nus savoir conter nes pot. 
Tant galoperent et corrurent 
qu'il s'antrevirent et conurent, 
li rois son fil et ses filz lui. 
A pié descendent anbedui, 
si s'antrebeisent et saluent ; 
de grant piece ne se remuent 
d'iluec ou il s'antrencontrerent ; 
li un les autres saluerent. 
Li rois grant joie d'Erec fet. 
A la foiee l'antrelet, 
si se retorne vers Enide ; 
d'anbedeus parz est an melide ; 
anbedeus les acole et beise, 
ne set li quiex d'ax plus li pleise. 
El chastel vienent maintenant ; 
ancontre son avenemant 
sonent trestuit li soing a glais ; 
de jons, de mantastre et de glais 
sont totes jonchiees les rues 
et par desore portendues 
de cortines et de tapiz, 
de diapres et de samiz. 
La ot mout grant joie menee ; 
tote la gent est aünee 
por veoir lor novel seignor : 
einz nus ne vit joie greignor 
que feisoient juesne et chenu. 
Premiers sont au mostier venu ; 
la furent par devocion 
receü a procession ; 
devant l'autel delCrocefis 
s'est Erec a orisons mis ; 
.lx. mars i presanta 
d'argent, que mout bien anplea, 
et une croiz, tote d'or fin, 
qui fu ja au roi Costantin : 
de la voire croiz i avoit, 
ou Damedex por nos s'estoit 
crocefiez et tormantez, 
qui de prison nos a gitez 
ou nos estiens trestuit pris 
par le pechié que fist jadis 
Adanz par consoil d'aversier. 
Mout feisoit la croiz a prisier : 
pierres i avoit precieuses, 
qui estoient mout vertueuses ; 
el mileu et a chascun cor 
avoit une escharbocle d'or, 
assises furent par mervoille, 
nus ne vit onques sa paroille : 
chascune tel clarté gitoit 
de nuiz con se il jorz estoit 
au matin quant li solauz luist ; 
si grant clarté randoit par nuit 
que ardoir n'estuet el mostier 
lanpe, cierge ne chandelier. 
Devant l'autel de Nostre Dame 
menerent dui baron sa fame. 
Jesu et la Virge Marie 
par boene devocion prie 
que an lor vie lor donast 
oir qui aprés ax heritast. 
Puis a ofert desor l'autel 
.i. paisle vert, nusne vit tel, 
et une grant chasuble ovree ; 
tote a fin or estoit brosdee, 
et ce fu veritez provee 
que l'uevre an fist Morgue la fee 
el Val Perilleus, ou estoit ; 
grant antante mise i avoit. 
D'or fu, de soie d'Aumarie. 
La fee fet ne l'avoit mie 
a oés chasuble por chanter, 
mes son ami la volt doner 
por feire riche vestemant, 
car a mervoille ert avenant ; 
Ganievre, par engin mout grant, 
la fame Artus le roi puissant, 
l'ot par l'empereor Gassa ; 
une chasuble feite en a, 
si l'ot maint jor en sa chapele 
por ce que boene estoit et bele ; 
quant Enide de li torna, 
cele chasuble li dona ; 
qui la verité an diroit, 
plus de cent mars d'argent valoit. 
Quant Enyde ot s'ofrandefete, 
.i. petit s'est arriere trete ; 
de sa destre main s'est seigniee 
come fame bien anseigniee. 
Atant fors del mostier s'an vont, 
droit a l'ostel revenu sont ; 
la comança la joie granz. 
Le jor ot Erec mainz presanz 
de chevaliers et de borjois : 
de l'un un palefroi norrois 
et de l'autre une cope d'or ; 
cil li presante .i. ostor sor, 
cil .i. brachet, cil .i. levrier, 
et li autres .i. esprevier, 
li autres .i. destrier d'Espaigne ; 
cil un escu, cil une ansaigne, 
cil une espee, et cil .i. hiaume. 
Onques nus rois an son rëaume 
ne fu plus lieemant veüz 
n'a greignor joie receüz. 
Tuit de lui servir se penerent ; 
mout plus grant joie demenerent 
d'Enyde que de lui ne firent, 
por la grant biauté qu'an li virent 
et plus ancor por sa franchise. 
An une chanbre fu assise 
desor une coute de paile 
qui venue estoit de Cessaile ; 
antor li avoit mainte dame, 
mes ausi con la clere jame 
reluist desor le bis chaillot 
et la rose sor le pavot, 
ausi ert Enyde plus bele 
que nule dame ne pucele 
qui fust trovee an tot le monde, 
qui le cerchast a la reonde. 
Tant fu gentix et enorable, 
de saiges diz et acointable, 
debonere et de boen atret, 
onques nus ne sot tant d'aguet 
qu'an li poïst veoir folie 
ne malvestié ne vilenie. 
Tant a d'afaitemant apris 
que de totes bontez ot pris 
que nule dame doie avoir 
et de largesce et de savoir. 
Tuit l'amerent por sa franchise : 
qui li pooit feire servise, 
plus s'an tenoit chiers et prisoit ; 
ne nus de li ne mesdisoit, 
car nus n'an pooit rien mesdire : 
el rëaume ne an l'empire 
n'ot dame de si boenes mors. 
Mes tant l'ama Erec d'amors, 
que d'armes mes ne li chaloit, 
ne a tornoiemant n'aloit. 
N'avoit mes soing de tornoier : 
a sa fame volt dosnoier, 
si an fist s'amie et sa drue ; 
en li a mise s'antendue, 
en acoler et an beisier ; 
ne se quierent d'el aeisier. 
Si conpaignon duel en avoient ; 
sovant entr'ax se demantoient 
de ce que trop l'amoit assez. 
Sovant estoit midis passez 
einz que de lez lui se levast ; 
lui estoit bel, cui qu'il pesast. 
Mout petit de li s'esloignoit ; 
mes ainz por ce moins ne donoit 
de rien nule a ses chevaliers, 
armes ne robes ne deniers. 
Nul leu n'avoit tornoiemant 
nes anveast, mout richemant 
aparelliez et atornez. 
Destriers lor donoit sejornez 
por tornoier et por joster, 
que qu'il li deüssent coster. 
Ce disoit trestoz li barnages 
que granz diax ert et granz domages 
quant armes porter ne voloit 
tex ber com il estre soloit. 
Tant fu blasmez de totes genz, 
de chevaliers et de sergenz, 
qu'Enyde l'oï antredire 
que recreant aloit ses sire 
d'armes et de chevalerie : 
mout avoit changiee sa vie. 
De ceste chose li pesa ; 
mes sanblant fere n'an osa, 
que ses sire an mal nel preïst 
asez tost s'ele le deïst. 
Tant li fu la chose celee 
qu'il avint une matinee, 
la ou il jurent an .i. lit, 
qu'il orent eü maint delit ; 
boche a boche antre braz gisoient, 
come cil qui mout s'antre amoient. 
Cil dormi et cele veilla ; 
de la parole li manbra 
que disoient de son seignor 
par la contree li plusor. 
Quant il l'an prist a sovenir, 
de plorer ne se pot tenir ; 
tel duel en ot et tel pesance 
qu'il li avint par mescheance 
qu'ele dist lors une parole 
dom ele se tint puis por fole ; 
mes ele n'i pansoit nul mal. 
Son seignor amont et aval 
comança tant a regarder ; 
le cors vit bel et le vis cler, 
et plora de si grant ravine 
que, plorant, desor la peitrine 
an chieent les lermes sor lui. 
« Lasse, fet ele, con mar fui ! 
De mon païs que ving ça querre ? 
Bien me doit essorbir la terre 
quant toz li miaudres chevaliers, 
li plus hardiz et li plus fiers 
qui onques fust ne cuens ne rois, 
li plus leax, li plus cortois, 
a del tot an tot relanquie 
por moi tote chevalerie. 
Dons l'ai ge honi tot por voir ; 
nel volsisse por nul avoir. » 
Lors li dist : « Amis, con mar fus ! » 
Atant se tot, si ne dist plus. 
Et cil ne dormi pas formant, 
la voiz oï tot an dormant ; 
de la parole s'esveilla 
et de ce mout se merveilla 
que si formant plorer la vit. 
Puis li a demandé et dit : 
« Dites moi, dolce amie chiere, 
por coi plorez an tel meniere ? 
De coi avez ire ne duel ? 
Certes, je le savrai, mon vuel. 
Dites le moi, ma dolce amie, 
gardez, nel me celez vos mie : 
por qu'avez dit que mar i fui ? 
Por moi fu dit, non por autrui ; 
bien ai la parole antandue. » 
Lors fu mout Enyde esperdue, 
grant peor ot et grant esmai : 
« Sire, fet ele, je ne sai 
neant de quanque vos me dites. 
- Dame, por coi vos escondites ? 
Li celers ne vos i valt rien : 
ploré avez, ce voi ge bien ; 
por neant ne plorez vos mie ; 
et an plorant ai ge oïe 
la parole que vos deïstes. 
- Ha ! biax sire, onques ne l'oïstes, 
mes je cuit bien que ce fu songes. 
- Or me servez vos de mançonges : 
apertemant vos oi mantir ; 
mes tart vandroiz au repantir 
se voir ne me reconuissiez. 
- Sire, quant vos si m'angoissiez, 
la verité vos an dirai, 
ja plus ne le vos celerai, 
mes je criem qu'il ne vos enuit. 
Par ceste terre dïent tuit, 
li blonc et li mor et li ros, 
que granz domages est de vos 
que voz armes antrelessiez. 
Vostre pris est mout abessiez : 
tuit soloient dire l'autre an 
qu'an tot le mont ne savoit l'an 
meillor chevalier ne plus preu ; 
vostres parauz n'estoit nul leu. 
Or se vont tuit de vos gabant, 
juesne et chenu, petit et grant ; 
recreant vos apelent tuit. 
Cuidiez vos qu'il ne m'an enuit 
quant j'oi dire de vos despit ? 
Mout me poise quant an l'an dit 
et por ce m'an poise ancor plus 
qu'il m'an metent le blasme sus ; 
blasmee an sui, ce poise moi, 
et dïent tuit reison por coi, 
car si vos ai lacié et pris 
que vos an perdez vostre pris 
ne ne querez a el antandre. 
Or vos an estuet consoil prandre, 
que vos puissiez ce blasme estaindre 
et vostre premier los ataindre, 
car trop vos ai oï blasmer. 
Onques nel vos osai mostrer ; 
sovantes foiz, quant m'an sovient, 
d'angoisse plorer me covient : 
si grant angoisse orainz en oi 
que garde prandre ne m'an soi, 
tant que je dis que mar i fustes. 
- Dame, fet il, droit an eüstes, 
et cil qui m'an blasment ont droit. 
Apareilliez vos or androit, 
por chevauchier vos aprestez ; 
levez de ci, si vos vestez 
de vostre robe la plus bele 
et feites metre vostre sele 
sor vostre meillor palefroi. » 
Or est Enyde an grant esfroi ; 
mout se lieve triste et panssive ; 
a li seule tance et estrive 
de la folie qu'ele dist : 
tant grate chievre que mal gist. 
« Ha ! fet ele, fole malveise, 
or estoie je trop a eise, 
qu'il ne me failloit nule chose. 
Ha ! lasse, por coi fui tant ose, 
qui tel forssenaige osai dire ? 
Dex ! don ne m'amoit trop mes sire ? 
Par foi, lasse, trop m'amoit il. 
Or m'estuet aler an essil ; 
mes de ce ai ge duel greignor 
que ge ne verrai mon seignor, 
qui tant m'amoit de grant meniere 
que nule rien n'avoit tant chiere. 
Li miaudres qui onques fust nez 
s'estoit si a moi atornez 
que d'autre rien ne li chaloit. 
Nule chose ne me failloit, 
mout estoie boene eüree ; 
mes trop m'a orguialz alevee, 
quant ge ai dit si grant oltraige ; 
an mon orguel avrai domaige 
et mout est bien droiz que je l'aie : 
ne set qu'est biens qui mal n'essaie. » 
Tant s'est la dame demantee 
que bien et bel s'est atornee 
de la meillor robe qu'ele ot ; 
mes nule chose ne li plot, 
einçois li dut mout enuier. 
Puis a fet .i. suen escuier 
par une pucele apeler, 
si li comande a anseler 
son riche palefroi norrois ; 
onques meillor n'ot cuens ne rois. 
Des qu'ele li ot comandé, 
cil n'i a respit demandé, 
le palefroi veir ansela. 
Et Erec un autre apela, 
si li comande a aporter 
ses armes por son cors armer. 
Puis s'an monta en unes loiges 
et fist .i. tapiz de Limoiges 
devant lui a la terre estandre ; 
et cil corrut les armes prandre 
cui il l'ot comandé et dit, 
ses aporta sor le tapit. 
Erec s'asist de l'autre part 
sor une ymage de liepart 
qui el tapiz estoit portraite. 
Por armer s'atorne et afaite : 
premieremant se fist lacier 
unes chauces de blanc acier, 
.i. hauberc vest aprés tant chier 
qu'an n'an puet maille detranchier ; 
mout estoit riches li haubers 
que an l'androit ne an l'anvers 
n'ot tant de fer com une aguille 
n'onques n'i pot coillir reoïlle, 
que toz estoit d'argent feitiz, 
de menues mailles tresliz; 
si ert ovrez si soutilmant 
dire vos puis seüremant 
que ja nus qui vestu l'eüst 
plus las ne plus doillanz n'an fust 
ne que s'eüst sor sa chemise 
une cote de soie mise. 
Li sergent et li chevalier 
se prenent tuit a mervellier 
por coi il se feisoit armer, 
mes nus ne l'ose demander. 
Quant del hauberc l'orent armé, 
.i. hiaume a cercle d'or jamé
qui plus cler reluisoit que glace, 
uns vaslez sor le chief li lace ; 
puis prant l'espee, si la ceint. 
Lors comanda qu'an li amaint 
le bai de Gascoigne anselé ; 
puis a .i. vaslet apelé : 
« Vaslez, fet il, va tost et cor 
an la chanbre delez la tor 
ou ma fame est. Va, se li di 
que trop me fet demorer ci, 
trop a mis a li atorner. 
Di li qu'el veigne tost monter, 
que ge l'atant. » Et cil i va ; 
apareilliee la trova, 
son plor et son duel demenant ; 
et cil li dist tot maintenant : 
« Dame, por coi demorez tant ? 
mes sires la hors vos atant, 
de totes ses armes armez. 
Grant piece a que il fust montez, 
se vos fussiez apareilliee. » 
Mout s'est Enyde merveilliee 
que ses sires ot an corage, 
mes de ce fist ele que sage, 
car plus lieemant se contint 
qu'ele pot, quant devant lui vint. 
Devant lui vint enmi la cort, 
et li rois Lac aprés li cort. 
Chevalier corent qui mialz mialz ; 
il n'i remaint juenes ne chauz 
n'aille savoir et demander 
s'il an voldra nul d'ax mener. 
Chascuns s'an porofre et presante, 
mes il lor jure et acreante 
qu'il n'an manra ja conpaignon, 
se sa fame solemant non. 
Ensi dit qu'il en ira seus ; 
mout an est li rois angoisseus : 
« Biax filz, fet il, que viax tu fere ? 
Moi doiz tu dire ton afere, 
ne me doiz nule rien celer ; 
di moi quel part tu viax aler, 
que, por rien nule que te die, 
ne viax que an ta conpaignie 
escuiers ne chevaliers aille. 
Se tu as anprise bataille 
seul a seul contre .i. chevalier, 
por ce ne doiz tu pas lessier 
que tu n'an mainz une partie, 
por solaz et por conpaignie, 
de tes chevaliers avoec toi : 
ne doit seus aler filz de roi. 
Biax filz, fai chargier tes somiers, 
et mainne de tes chevaliers 
.xxx. ou .xl. ou plus ancor ; 
si fai porter argent et or 
et quanqu'il covient a prodome. » 
Erec respont a la parsome, 
et li conte tot et devise 
comant il a sa voie anprise : 
« Sire, fet il, ne puet autre estre ; 
ja n'an manrai cheval an destre ; 
n'ai que feire d'or ne d'argent, 
ne d'escuier ne de sergent, 
ne conpaignie ne demant 
fors de ma fame seulemant. 
Mes je vos pri, que qu'il aveigne, 
se ge muir et ele reveigne, 
que vos l'amoiz et tenez chiere, 
por m'amor et por ma proiere, 
et la mitié de vostre terre 
quite, sanz bataille et sanz guerre, 
li otroiez tote sa vie. » 
Li rois ot que ses filz li prie 
et dist : « Biax filz, je li otroi. 
Mes de ce que aler t'an voi 
sanz conpaignie ai mout grant duel ; 
ja ne le feïsses, mon vuel. 
- Sire, ne puet estre autremant. 
Je m'an vois, a Deu vos comant ; 
mes de mes conpaignons pansez : 
chevax et armes lor donez 
et quanqu'a chevaliers estuet. » 
Del plorer tenir ne se puet 
li rois quant de son fil depart ; 
les genz replorent d'autre part, 
dames et chevalier ploroient, 
por lui mout grant duel demenoient : 
n'i a .i. seul qui duel n'an face, 
maint s'an pasmerent an la place. 
Plorant le beisent et acolent, 
a po que de duel ne s'afolent ; 
ne cuit que greignor duel feïssent 
se a mort navré le veïssent. 
Et il lor dist por reconfort : 
« Seignor, por coi plorez si fort ? 
je ne sui pris ne mahaigniez ; 
an cest duel rien ne gahaigniez. 
Se je m'an vois, je revanrai 
quant Deu pleira et je porrai. 
Toz et totes vos comant gié 
a Deu, si me donez congié, 
que trop me feites demorer, 
et ce que je vos voi plorer 
me fet grant mal et grant enui. » 
A Deu les comande, et il lui ; 
departi sont a mout grant poinne. 
Erec s'an va, sa fame an moinne, 
ne set ou, mes en avanture. 
« Alez, fet il, grant aleüre, 
et gardez ne soiez tant ose 
que, se vos veez nule chose, 
ne me dites ne ce ne quoi ; 
tenez vos de parler a moi, 
se ge ne vos aresne avant. 
Alez grant aleüre avant 
et chevauchiez tot aseür. 
- Sire, fet ele, a boen eür. » 
Devant s'est mise, si se tot ; 
li uns a l'autre ne dit mot. 
Mes Enyde fu mout dolante ; 
a li seule mout se demante, 
soef an bas, que il ne l'oie. 
« Hé ! lasse, fet ele, a grant joie 
m'avoit Dex mise et essauciee, 
or m'a an po d'ore abessiee. 
Fortune, qui m'avoit atreite, 
a tost a li sa main retreite ; 
de ce ne me chaussist il, lasse, 
s'a mon seignor parler osasse ; 
mes de ce sui morte et traïe, 
que mes sires m'a anhaïe. 
Anhaïe m'a, bien le voi, 
quant il ne vialt parler a moi ; 
ne je tant hardie ne sui 
que ge os regarder vers lui. » 
Que qu'ele se demante ensi, 
uns chevaliers del bois issi, 
qui de roberie vivoit ; 
.ii. conpaignons o lui avoit, 
et s'estoient armé tuit troi. 
Mout coveita le palefroi 
qu'Enyde venoit chevalchant. 
« Savez, seignor, que vos atant ? 
fet il a ses .ii. conpeignons. 
Se nos ici ne gaaignons, 
honi somes et recreant 
et a mervoilles mescheant. 
Ci vient une dame mout bele ; 
ne sai s'ele est dame ou pucele, 
mes mout est richemant vestue : 
ses palefroiz et sa sanbue 
et ses peitrax et ses lorains 
valent .xx. mars d'argent au mains. 
Le palefroi voel je avoir 
et vos aiez tot l'autre avoir, 
ja plus n'an quier a ma partie. 
Li chevaliers n'an manra mie 
de la dame, se Dex me saut ! 
je li cuit feire tel asaut, 
ce vos di bien certeinnemant, 
qu'il conparra mout chieremant ; 
por ce est droiz que ge i aille 
feire la premiere bataille. » 
Il li otroient, et cil point, 
tot droit desoz l'escu se joint ; 
et li dui remestrent ansus. 
Adonc estoit costume et us 
que dui chevalier a un poindre 
ne devoient a un seul poindre, 
et, s'il l'eüssent anvaï, 
vis fust qu'il l'eüssent traï. 
Enyde vit les robeors ; 
mout l'an est prise granz peors. 
« Dex, fet ele, que porrai dire ? 
Or iert ja morz ou pris mes sire, 
car cil sont troi et il est seus ; 
n'est pas a droit partiz li jeus 
d'un chevalier ancontre trois. 
Cil le ferra ja demenois, 
que mes sires ne s'an prant garde. 
Dex ! serai je donc si coarde 
que dire ne li oserai ? 
Ja si coarde ne serai ; 
jel li dirai, nel leirai pas. » 
Vers lui se torne en es le pas 
et dist : « Biau sire, ou pansez vos ? 
Ci vienent poignant aprés vos 
troi chevalier qui mout vos chacent ; 
peor ai que mal ne vos facent. 
- Cui ? fet Erec, qu'avez vos dit ? 
Or me prisiez vos trop petit. 
Trop avez fet grant hardemant, 
qui avez mon comandemant 
et ma desfanse trespassee. 
Ceste foiz vos iert pardonee, 
mes s'autre foiz vos avenoit, 
ja pardoné ne vos seroit. » 
Lors torne l'escu et la lance, 
contre le chevalier se lance ; 
cil le voit venir, si l'escrie. 
Quant Erec l'ot, si le desfie ; 
andui poignent, si s'antrevienent, 
les lances esloigniees tienent. 
Mes cil a a Erec failli, 
et Erec a lui maubailli, 
que bien le sot droit anvaïr. 
Sor l'escu fiert de tel aïr 
que d'un chief en autre le fant, 
ne li haubers ne li desfant : 
enmi le piz le fraint et ront, 
et de la lance li repont 
pié et demi dedanz le cors. 
Au retrere a son cop estors, 
et cil cheï ; morir l'estut, 
car li glaives el cuer li but. 
Li uns des autres .ii. s'eslesse, 
son conpaignon arrieres lesse ; 
vers Erec point, si le menace. 
Erec l'escu del col anbrace, 
si le requiert come hardiz. 
Cil met l'escu devant le piz, 
si se fierent sor les blazons. 
La lance vola an tronçons 
au chevalier de l'autre part ; 
Erec de sa lance le quart 
li fist parmi le cors passer. 
Cist nel fera huimés lasser : 
pasmé jus del destrier l'anversse ; 
puis point a l'autre a la traversse. 
Quant cil le vit vers lui venir, 
si s'an comança a foïr : 
peor ot, ne l'osa atandre ; 
an la forest cort recet prandre. 
Mes li foïrs rien ne li vaut. 
Erec l'anchauce et crie an haut : 
« Vasax, vasax, ça vos tornez, 
del desfandre vos atornez, 
ou ge vos ferrai an fuiant ; 
vostre fuie ne valt neant. » 
Mes cil del retorner n'a cure, 
fuiant s'an vet grant aleüre ; 
Erec lo chace, si l'ataint, 
a droit le fiert sor l'escu paint, 
si l'anversse de l'autre part. 
De ces .iii. n'a il mes regart : 
l'un en a mort, l'autre navré, 
si s'est del tierz si delivré 
qu'a pié l'a jus del destrier mis. 
Toz les .iii. chevax en a pris, 
ses lie par les frains ansanble. 
Li uns l'autre de poil dessanble : 
li premiers fu blans come leiz, 
li seconz noirs, ne fu pas leiz, 
et li tierz fu trestoz veiriez. 
A son chemin est repeiriez, 
la ou Enyde l'atandoit. 
Les .iii. chevax li comandoit 
devant li mener et chacier, 
et mout la prist a menacier 
qu'ele ne soit plus si hardie 
c'un seul mot de la boche die 
se il ne l'an done congié. 
Ele respont : « Nel ferai gié 
ja mes, biax sire, se vos plest. » 
Lors s'an vont, et ele se test. 
N'orent pas une liue alee, 
quant devant, en une valee, 
lor vindrent .v. chevalier autre, 
chascuns la lance sor le fautre, 
les escuz as cos anbraciez 
et les hiaumes bruniz laciez ; 
roberie querant aloient. 
Atant la dame venir voient, 
qui les .iii. chevax amenoit, 
et Erec qui aprés venoit. 
Tot maintenant que il les virent, 
par parole antr'ax departirent 
trestot le hernois autresi 
con s'il an fussent ja garni. 
Male chose a en covoitise, 
mes ne fu pas a lor devise 
que bien i fu mise desfansse ; 
assez remaint de ce qu'an pansse, 
et tex cuide prandre qui faut ; 
si firent il a cel assaut. 
Ce dist li uns que il avroit 
la dame ou il toz an morroit
et li autres dist que suens iert 
li destriers veirs, que plus n'an quiert 
de trestot le gaaing avoir ; 
li tierz dist qu'il avroit le noir ; 
« Et je le blanc », ce dist li quarz ; 
li quinz ne fu mie coarz, 
qu'il dist qu'il avroit le destrier 
et les armes au chevalier ; 
seul a seul les voloit conquerre 
et si l'iroit premiers requerre 
se il le congié l'an donoient. 
Et cil volantiers li otroient. 
Lors se part d'ax et vient avant, 
cheval ot boen et bien movant. 
Erec le vit et sanblant fist 
qu'ancor garde ne s'an preïst. 
Quant Enyde les ot veüz, 
toz li sans li est esmeüz, 
grant peor ot et grant esmai. 
« Lasse, fet ele, que ferai ? 
Ne sai que die ne que face, 
que mes sires mout me menace 
et dit qu'il me fera enui 
se je de rien paroil a lui. 
Mes se mes sires ert ci morz, 
de moi ne seroit nus conforz, 
morte seroie et malbaillie. 
Dex ! mes sire ne le voit mie ; 
qu'atant je dons, malveise fole ? 
Trop ai or chiere ma parole 
quant je ne li ai dit pieç'a. 
Bien sai que cil qui vienent ça 
sont de mal faire ancoragié. 
Ha ! Dex, comant li dirai gié ? 
Il m'ocirra. Asez m'ocie ! 
ne leirai que je ne li die. » 
Lors l'apele dolcemant : « Sire. 
- Cui ? fet il, que volez vos dire ? 
- Sire, merci ! Dire vos vuel 
que desbunchié sont de ce bruel 
.v. chevalier, don je m'esmai. 
Bien pans et aparceü ai 
qu'il se voelent a vos conbatre ; 
arrieres sont remés li quatre, 
et li cinquiesmes a vos muet 
tant con chevax porter le puet ; 
ne gart l'ore que il vos fiere ; 
li catre sont remés arriere, 
mes ne sont gaires de ci loing : 
tuit le secorront au besoing. » 
Erec respont : « Mar le pansastes, 
que ma parole trespassastes, 
ce que desfandu vos avoie ; 
et neporquant tres bien savoie 
que gueres ne me priseiez. 
Cest servise mal anpleiez, 
que ge ne vos an sai nul gré ; 
bien sachiez que ge vos an hé ; 
dit le vos ai et di ancore. 
Ancor le vos pardonrai ore, 
mes autre foiz vos an gardez 
ne ja vers moi ne regardez, 
que vos feriez mout que fole, 
car je n'aim pas vostre parole. » 
Lors point Erec contre celui, 
si s'antrevienent amedui ; 
l'uns anvaïst l'autre et requiert. 
Erec si duremant le fiert 
que li escuz del col li vole 
et si li brise la chanole ; 
li estrié ronpent et cil chiet ; 
n'a peor que il s'an reliet, 
que mout s'est quassez et bleciez. 
Uns des autres s'est adreciez, 
si s'antrevienent de randon. 
Erec li met tot a bandon 
desoz le manton an la gorge 
le fer tranchant de boene forge ; 
toz tranche les os et les ners 
que d'autre part an saut li fers. 
Li sans vermauz toz chauz an raie 
d'anbedeus parz parmi la plaie ; 
l'ame s'an va, li cuers li faut. 
Et li tierz de son agait saut, 
qui d'autre part d'un gué estoit ; 
parmi le gué s'an vint tot droit. 
Erec point, si l'a ancontré 
ainz qu'il par fust issuz del gué ; 
si bien le fiert que il abat 
et lui et le destrier tot plat ; 
li destriers sor le cors li jut 
tant qu'an l'eve morir l'estut, 
et li chevax tant s'esforça 
qu'a quelque poinne se dreça. 
Ensi en a les .iii. conquis ; 
li autre dui ont consoil pris 
que la place li guerpiront 
ne ja a lui ne chanpiront : 
fuiant s'an vont par la riviere. 
Erec les anchauce derriere, 
si an fiert .i. derriers l'eschine 
que sor l'arçon devant l'ancline ; 
trestote sa force i a mise, 
sa lance sor le dos li brise 
et cil cheï le col avant. 
Erec mout chieremant li vant 
sa lance, que sor lui a fraite ; 
del fuerre a tost l'espee traite. 
Cil releva, si fist que fos : 
Erec li dona tex .iii. cos 
qu'el sanc li fist l'espee boivre ; 
l'espaule del bu li dessoivre, 
si qu'a la terre jus cheï. 
A l'espee l'autre anvaï, 
qui mout isnelemant s'an fuit 
sanz conpaignie et sanz conduit ; 
n'ose atandre et ganchir ne puet ; 
le cheval guerpir li estuet, 
qu'il n'i a mes nule fiance. 
L'escu giete jus et la lance, 
si se lesse cheoir a terre. 
Erec ne le volt plus requerre, 
qu'a terre cheoir se leissa ; 
mes a la lance s'abeissa : 
cele n'i a mie leissiee 
por la soe qu'il a brisiee. 
La lance an porte, si s'an vet, 
et les chevax mie ne let, 
toz les .v. prant, si les an mainne. 
Del mener est Enyde an painne : 
les .v. avoec les .iii. li baille, 
si li comande que tost aille 
et de parler a lui se taigne, 
que max ou enuiz ne l'an vaigne. 
Mes ele mot ne li respont, 
einçois se tot ; et il s'an vont, 
les chevax an mainnent toz huit. 
Chevauchié ont jusqu'a la nuit, 
ne vile ne recet ne virent ; 
A l'anuitier lor ostel prirent 
desoz .i. arbre an une lande. 
Erec a la dame comande 
qu'ele dorme, et il veillera ; 
ele respont que nel fera, 
car n'est droiz ne feire nel viaut : 
il dormira, qui plus se diaut. 
Erec l'otroie et bel li fu ; 
a son chief a mis son escu 
et la dame son mantel prant, 
sor lui de chief an chief l'estant ; 
cil dormi et cele veilla, 
onques la nuit ne someilla ; 
chascun cheval tint an sa main 
tote nuit jusqu'a l'andemain. 
Et mout s'est blasmee et maudite 
de la parole qu'ele ot dite : 
mout a, ce dit, mal esploitié, 
« que n'ai mie de la mité 
le mal que je ai desservi. 
Lasse, fet ele, si mar vi 
mon orguel et ma sorcuidance ! 
Savoir pooie sanz dotance 
que tel chevalier ne meillor 
ne savoit l'an de mon seignor. 
Bien le savoie ; or le sai mialz, 
car ge l'ai veü a mes ialz, 
car trois ne cinc armez ne dote. 
Honie soit ma leingue tote, 
qui l'orguel et la honte dist 
dont mes cors a tel honte gist. » 
Ensi s'est la nuit demantee 
tresque le main a l'anjornee. 
Erec se lieve par matin, 
si se remet an son chemin, 
ele devant et il derriers. 
Androit midi uns escuiers 
lor vint devant an .i. valet ; 
o lui venoient dui vaslet 
qui portoient et pain et vin 
et .v. fromages de gaïn. 
Li escuiers sot de voidie : 
quant il vit Erec et s'amie 
qui de vers la forest venoient, 
bien aparçut que il avoient 
la nuit an la forest geü ; 
n'avoient mangié ne beü, 
C'une jornee tot antor 
n'avoit chastel, vile ne tor, 
ne meison fort ne abaïe, 
ospital ne herbergerie. 
Puis s'apansa de grant franchise, 
ancontre ax a sa voie anprise, 
si les salue come frans 
et dist : « Sire, je croi et pans 
que enuit avez mout traveillié, 
et cele dame mout veillié, 
et geü an ceste forest. 
De cest blanc gastel vos revest, 
s'il vos plest .i. po a mangier. 
Nel di pas por vos losangier, 
li gastiax est de boen fromant,
ne rien nule ne vos demant, 
boen vin ai et fromage gras, 
blanche toaille et biax henas. 
S'il vos plest a desgeüner, 
ne vos covient aillors torner. 
An ces onbres, desoz ces charmes, 
vos desarmeroiz de voz armes, 
si vos reposeroiz .i. po ; 
descendez, car ge le vos lo. » 
Erec a pié a terre mis, 
si li respont : « Biax dolz amis, 
je mangerai, vostre merci ; 
ne quier aler avant de ci. » 
Li sergenz fu de bel servise : 
la dame a jus del cheval mise, 
et li vaslet les chevax tindrent, 
qui ansanble l'escuier vindrent ; 
puis se vont aseoir an l'onbre. 
Li escuiers Erec desconbre 
de son hiaume et si li deslace 
la vantaille devant la face ; 
puis a devant ax estandue 
la toaille sor l'erbe drue ; 
le gastel et le vin lor baille, 
.i. fromage lor pere et taille. 
Cil mangierent qui fain avoient, 
et del vin volantiers bevoient. 
Li escuiers devant ax sert, 
qui son servise pas ne pert. 
Quant mangié orent et beü, 
Erec cortois et larges fu : 
« Amis, fet il, an guerredon 
vos faz d'un de mes chevax don ; 
prenez celui qui mialz vos siet. 
Et si vos pri qu'il ne vos griet : 
arriers el chastel retornez, 
.i. riche ostel m'i atornez. » 
Et il respont que il fera 
volantiers quanque lui pleira ; 
puis vint as chevax, ses deslie, 
le noir a pris, si l'an mercie, 
car cil li sanble miaudres estre ; 
sus monte par l'estrié senestre. 
An.ii. les a iluec leissiez ; 
el chastel vint toz esleissiez, 
ostel a pris bien atorné. 
Ez le vos arriers retorné 
« Or tost, sire, fet il, montez, 
que boen ostel et bel avez. » 
Erec monte, la dame aprés. 
Li chastiax estoit auques pres : 
tost furent a l'ostel venu. 
A joie furent receü : 
li ostes mout bel les reçut 
et tot quanque il lor estut 
fist atorner a grant planté, 
liez et de boene volanté. 
Quant li escuiers fet lor ot 
tant d'amor com feire lor pot, 
a son cheval vient, si remonte. 
Par devant les loiges le conte 
menoit a ostel son cheval. 
Li cuens et .iii. autre vasal 
s'i erent venu apoier. 
Quant li cuens vit son escuier 
qui sor le noir destrier estoit, 
demanda li cui il estoit, 
et cil respont que il est suens. 
Mout s'an est merveilliez li cuens. 
« Comant, fet il, ou l'as tu pris ? 
- Uns chevaliers, cui ge mout pris, 
sire, fet il, le m'a doné. 
An cest chastel l'ai amené, 
s'est a ostel chiés .i. borjois. 
Li chevaliers est mout cortois, 
tant bel home onques mes ne vi ; 
se juré l'avoie et plevi, 
ne vos reconteroie mie 
sa biauté tote ne demie. » 
Li cuens respont : « Je pans et croi 
qu'il n'est mie plus biax de moi. 
- Par foi, sire, fet li sergenz, 
vos estes assez biax et genz ; 
n'a chevalier an cest païs, 
qui de la terre soit naïs, 
que plus biax ne soiez de lui ; 
mes bien os dire de cestui 
qu'il est plus biax de vos assez, 
se del hauberc ne fust lassez 
et quamoissiez et debatuz. 
An la forest s'est conbatuz 
toz seus ancontre .viii. chevaliers, 
s'an amainne toz les destriers. 
Et avoec lui mainne une dame 
tant bele c'onques nule fame 
la mitié de sa biauté n'ot. » 
Quant li cuens cele novele ot, 
talanz li prist que veoir aille 
se ce est veritez ou faille. 
« Onques mes, fet il, n'oï tel. 
Mainne moi dons a son ostel, 
que certeinnemant vuel savoir 
se tu me diz mançonge ou voir. » 
Cil respont : « Sire, volantiers. 
Ci est la voie et li santiers, 
et jusque la n'a pas grant voie. 
- Et mout m'est tart que je les voie », 
fet li cuens, et lors vint aval. 
Et cil descent de son cheval, 
si a fet le conte monter ; 
devant corrut Erec conter 
que li cuens veoir le venoit. 
Erec mout riche ostel tenoit, 
que bien an ert acostumez ; 
mout i ot cierges alumez 
et chandoiles espessemant. 
A .iii. conpaignons seulemant 
vint li cuens, qu'il n'amenoit plus. 
Erec contre lui leva sus, 
qui mout estoit bien afeitiez, 
si li dist : « Sire, bien vaigniez. » 
Et li cuens resalua lui ; 
acointié se sont anbedui 
sor une coute blanche et mole ; 
s'antre acointierent de parole. 
Li cuens li porofre et presante 
et prie que il li consante 
que de lui ses gaiges repraigne. 
Mes Erec baillier ne li daigne, 
einz dit qu'asez a a despandre, 
n'a mestier de son avoir prandre. 
Mout parolent de plusor chose, 
mes li cuens onques ne repose 
de regarder de l'autre part : 
de la dame s'est pris esgart. 
Por la biauté qu'an li estoit 
tot son pansé an li avoit ; 
tant l'esgarda com il plus pot, 
tant la covi et tant li plot 
que sa biautez d'amors l'esprist. 
De parler a li, congié prist 
a Erec, mout covertemant : 
« Sire, fet il, je vos demant 
congié, mes qu'il ne vos enuit : 
par corteisie et par deduit 
voel lez cele dame seoir. 
Por bien vos ving an.ii. veoir, 
ne vos n'i devez mal noter : 
a la dame voel presanter 
mon servise sor tote rien. 
Tot son pleisir, ce sachiez bien, 
feroie por amor de vos. » 
Erec ne fu mie jalous, 
que il n'i pansa nule boise : 
« Sire, fet il, pas ne me poise. 
Joer et parler vos i loist ; 
ne cuidiez pas que il m'an poist, 
volantiers congié vos an doing. » 
La dame seoit de lui loing 
tant con .ii. lances ont de lonc, 
et li cuens s'est assis selonc 
delez li sor .i. bas eschame ; 
devers lui se torna la dame 
qui mout estoit saige et cortoise. 
« Ha ! fet li cuens, com il me poise 
quant vos alez an tel viltance, 
grant duel en ai et grant pesance ; 
mes se croire me voliez, 
enor et preu i avriez 
et mout granz biens vos an vandroit. 
A vostre biauté covandroit 
grant enor et grant seignorie. 
Je feroie de vos m'amie, 
s'il vos pleisoit et boen vos iere ; 
vos seriez m'amie chiere 
et dame de tote ma terre. 
Quant je vos daing d'amors requerre, 
ne me devez pas escondire ; 
bien voi et sai que vostre sire 
ne vos ainme ne ne vos prise ; 
a boen seignor seriez prise, 
se vos avoec moi remenez. 
- Sire, de neant vos penez, 
fet Enyde, ce ne puet estre. 
Hé ! mialz fusse je or a nestre, 
ou an un feu d'espines arse, 
si que la cendre an fust esparse, 
que j'eüsse de rien faussé 
vers mon seignor, ne mal pansé 
felenie ne traïson ; 
trop avez fet grant mesprison, 
qui tel chose m'avez requise : 
je nel feroie an nule guise. » 
Li cuens comance a enflamer : 
« Ne me deigneriez amer, 
dame ? fet il. Trop estes fiere. 
Par losange ne par proiere, 
ne fereiez rien que je vuelle ? 
Bien est voirs que fame s'orguelle 
quant l'an plus la prie et losange ; 
mes qui la honist et leidange, 
cil la trueve meillor sovant. 
Certes, je vos met an covant 
que se vos mon talant ne feites, 
ja i avra espees treites. 
Ocirre ferai or androit, 
ou soit a tort ou soit a droit, 
vostre seignor devant voz ialz. 
- Sire, faire le poez mialz, 
fet Enyde, que vos ne dites : 
trop sereiez fel et traïtes, 
se vos ceanz l'ocieiez. 
Mes, biax sire, or vos apaiez, 
car je ferai vostre pleisir : 
por vostre me poez seisir, 
je sui vostre et estre le vuel. 
Ne vos ai rien dit par orguel, 
mes por savoir et esprover 
se je porroie an vos trover 
que vos m'amessiez de boen cuer. 
Mes je ne voldroie a nul fuer 
qu'aüssiez tel traïson fete. 
Mes sires de vos ne se guete ; 
se vos einsi l'ocieiez, 
trop grant mesprison feriez 
et g'en reseroie blasmee. 
Tuit diroient par la contree 
que ce seroit fet par mon los. 
Jusqu'au matin aiez repos, 
que mes sires voldra lever ; 
adonc le porroiz mialz grever, 
sanz blasme avoir et sanz reproche. » 
Ce panse cuers que ne dit boche. 
« Sire, fet ele, or me creez, 
Ne soiez pas si esfreez, 
mes demain anvoiez ceanz 
voz chevaliers et voz sergenz, 
si me feites a force prandre. 
Mes sires me voldra desfandre, 
qui mout est fiers et corageus. 
Ou soit a certes ou a geus, 
feites le prandre et afoler 
ou de la teste decoler. 
Trop ai menee ceste vie, 
je n'aim mie la conpaignie 
mon seignor, ja n'an quier mantir. 
Je vos voldroie ja santir 
an .i. lit certes nu a nu. 
Des qu'ace an somes venu, 
de m'amor estes aseür. » 
Li cuens respont : « A boen eür. » 
« Dame, fet il, buer fustes nee, 
a grant enor seroiz gardee. 
- Sire, fet ele, bien le croi, 
mes avoir an voel vostre foi, 
que vos me tandroiz chieremant ; 
ne vos an cresrai autremant. » 
Li cuens respont liez et joianz : 
« Tenez ma foi ; je vos fianz, 
dame, lëaumant come cuens, 
que je ferai trestoz voz buens. 
Ja de ce ne vos esmaiez : 
ne voldroiz rien que vos n'aiez. » 
Lors en a cele la foi prise ; 
mes po l'an est et po la prise : 
por son seignor fu delivrer. 
Bien sot par parole enivrer 
bricon des qu'ele i met l'antante ; 
mialz est asez qu'ele li mante, 
que ses sires fust depeciez. 
De lez li s'est li cuens dreciez, 
si la comande a Deu .c. foiz, 
mes mout li valdra po la foiz 
que fianciee li avoit. 
Erec de ce rien ne savoit 
qu'il deüssent sa mort pleidier, 
mes Dex li porra bien aidier, 
et je cuit que si fera il. 
Or est Erec an grant peril 
et si ne cuide avoir regart ; 
mout est li cuens de male part, 
qui sa fame tolir li panse 
et lui ocirre sanz desfanse. 
Come fel prant a lui congié : 
« A Deu, fet il, vos comant gié. » 
Erec respont : « Sire, et je vos. » 
Ensi departent antr'ax dos. 
De la nuit fu grant masse alee. 
An une chanbre recelee 
furent dui lit a terre fet : 
Erec an l'un couchier se vet ; 
an l'autre est Enyde couchiee, 
mout dolante et mout correciee, 
n'onques la nuit ne prist somoil ; 
por son seignor fu an esvoil, 
car le conte ot bien coneü, 
de tant com ele l'ot veü, 
que plains estoit de felenie. 
Bien set que s'il a la baillie 
de son seignor, ne puet faillir 
que il nel face maubaillir ; 
seürs puet estre de la mort. 
De lui ne set nul reconfort ; 
tote nuit veillier li estuet, 
mes ainz le jor, se ele puet 
et ses sires la voelle croirre, 
avront si atorné lor oirre 
que por neant vanra li cuens, 
que ja n'iert soe ne il suens. 
Erec dormi mout longuemant, 
tote la nuit, seüremant, 
tant que li jorz mout aprocha. 
Lors vit bien Enyde et soucha 
que ele pooit trop atandre ; 
vers son seignor ot le cuer tandre 
come bone dame et leax, 
ses cuers ne fu dobliers ne fax ; 
ele se vest et aparoille, 
a son seignor vient, si l'esvoille : 
« Ha ! sire, fet ele, merci ! 
Levez isnelemant de ci, 
que traïz estes antreset 
sanz acoison et sanz forfet. 
Li cuens est traïtres provez ; 
se ci poez estre trovez, 
ja n'eschaperoiz de la place 
que tot desmanbrer ne vos face. 
Avoir me vialt, por ce vos het. 
Mes se Deu plest, qui toz biens set, 
vos n'i seroiz ne morz ne pris. 
Des hersoir vos eüst ocis 
se creanté ne li eüsse 
que s'amie et sa fame fusse. 
Ja le verroiz ceanz venir : 
prandre me vialt et retenir, 
et vos ocirre s'il vos trueve. » 
Or ot Erec que bien se prueve 
vers lui sa fame lëaumant : 
« Dame, fet il, isnelemant 
feites noz chevax anseler 
et feites nostre oste lever, 
si li dites qu'il veigne ça. 
Traïsons comança piece a. » 
Ja sont li cheval anselé 
et la dame a l'oste apelé. 
Erec s'est araumant vestuz, 
ses ostes est a lui venuz. 
« Sire, dist il, quel haste avez, 
qui a tele ore vos levez 
ainz que jorz ne solauz apeire ? » 
Erec respont qu'il a a feire 
mout longue voie et grant jornee ; 
por ce a sa voie atornee 
que mout an est an grant espans, 
et dist : « Sire, de mon despans 
n'avez ancores rien conté. 
Enor m'avez feite et bonté, 
et mout i afiert grant merite ; 
por .vii. destriers me clamez quite : 
de plus ne vos puis mon don croistre 
nes de la monte d'un chevoistre. » 
De ce don fu li borjois liez, 
si l'an anclina jusqu'as piez ; 
granz merciz et grasces l'an rant. 
Lors monte Erec et congié prant, 
si se remetent a la voie, 
et vet chastiant tote voie 
Enyde, se nule  [...] voit, 
qu'ele si hardie ne soit 
que ele l'an mete a reison. 
Atant antrent an la meison 
.c. chevalier d'armes garni ; 
de ce furent tuit escherni 
qu'il n'i ont pas Erec trové. 
Lors a bien li cuens esprové 
que la dame l'a deceü. 
Les clos des chevax a veü, 
si se sont tuit mis an la trace. 
Li cuens Erec formant menace 
et dit que s'il le puet ataindre, 
por nule rien ne puet remaindre 
que maintenant le chief n'an praigne : 
« Mar i avra nul qui s'an faigne, 
fet il, de tost esperoner ! 
Qui m'an porra le chief doner 
del chevalier que je tant hé, 
mout m'avra bien servi an gré. » 
Lors le sivent tuit abrivé, 
de mautalant tuit aïré 
de celui c'onques mes ne virent. 
Erec chevalche ; cil le virent, 
einz qu'il se fust anforestez ; 
lors s'an est li uns dessevrez, 
par contançon le leissent tuit. 
Enyde ot la noise et le bruit 
de lor armes, de lor chevax, 
et vit que plains estoit li vax. 
Des que cele les vit venir, 
de parler ne se pot tenir : 
« Haï ! sire, fet ele, haï ! 
Con vos a cist cuens anvaï, 
qui por vos amainne tel ost ! 
Sire, car chevalchiez plus tost 
tant qu'an cele forest fussiens ; 
espoir tost eschaperiens : 
cil sont ancore mout arriere. 
Se nos alons an tel meniere 
ne poez de ci eschaper, 
car n'iestes mie per a per. » 
Erec respont : « Po me prisiez, 
quant ma parole despisiez ; 
je ne vos sai si bel prier 
que je vos puisse chastier. 
Mes se Dex ait de moi merci 
et eschaper puisse de ci, 
ceste vos iert mout chier vandue, 
se corages ne me remue. » 
Il se retorne maintenant, 
et vit le seneschal venant 
sor .i. cheval fort et isnel. 
Devant aus a fet .i. cenbel 
le tret de .iiii. arbalestees ; 
n'ot pas ses armes anpruntees, 
car mout se fu bien acesmez. 
Erec les a bien aesmez 
et voit que bien en i a cent ; 
celui qui si le va chacent 
panse qu'arester li estuet. 
Li uns contre l'autre s'esmuet, 
si se fierent par les escuz 
des .ii. fers tranchanz esmoluz. 
Erec son fort espié d'acier 
li fist dedanz le cors glacier ; 
ne li escuz ne li haubers 
ne li valut .i. cendal pers. 
Atant ez vos poingnant le conte ; 
si com l'estoire le reconte, 
chevaliers estoit forz et buens ; 
mes de ce fist que fos li cuens 
qu'il n'ot que l'escu et la lance : 
an sa vertu ot tel fiance 
qu'armer ne se volt autremant. 
De ce fist mout grant hardemant 
que devant trestotes ses genz 
s'esleissa plus de .ix. arpanz. 
Quant cil le vit fors de la rote, 
a lui ganchist ; cil nel redote, 
si s'antrevienent fieremant. 
Li cuens le fiert premieremant 
par tel vertu devant le piz 
que les estriés eüst guerpiz 
se bien afichiez ne se fust ; 
de l'escu fet croissir le fust 
que d'autre part an saut li fers ; 
mes mout fu riches li haubers, 
qui si de mort le garanti 
que einz maille n'an deronpi. 
Li cuens fu forz, sa lance froisse. 
Erec le fiert de tel angoisse 
sor l'escu qui fu tainz an jaune, 
que de la lance plus d'une aune 
parmi le costé li anbat ; 
pasmé jus del destrier l'abat. 
Atant ganchist, si s'an retorne, 
en la place plus ne sejorne, 
parmi la forest a droiture 
s'an vet poignant grant aleüre. 
Ez vos Erec anforesté, 
et li autre sont aresté 
sor cez qui enmi le chanp jurent. 
Mout s'afichent formant et jurent 
que il le chaceront einçois 
a esperon .ii. jorz ou trois 
que il nel praignent et ocïent. 
Et li cuens antant ce qu'il dïent, 
qui mout ert el costé bleciez ; 
contremont s'est un po dreciez 
et les ialz .i. petitet oevre ; 
bien aparçoit que malveise oevre 
avoit ancomanciee a faire. 
Les chevaliers fet arriers traire. 
« Seignor, fet il, a toz vos di 
qu'il n'i ait .i. seul si hardi, 
fort ne foible, ne haut ne bas, 
qui ost aler avant un pas. 
Retornez tuit isnelemant ; 
esploitié ai vilainnemant, 
de ma vilenie me poise ; 
mout est preuz et saige et cortoise 
la dame qui deceü m'a. 
La biautez de li m'aluma : 
por ce que ge la desiroie, 
son seignor ocirre voloie 
et li par force retenir. 
Bien m'an devoit max avenir, 
sor moi an est venuz li max, 
que fos feisoie et desleax 
et traïtes et forssenez. 
Onques ne fu de mere nez 
miaudres chevaliers de cestui ; 
ja mes par moi n'avra enui 
la ou jel puisse destorner. 
Or vos comant a retorner. » 
Cil s'an vont tuit desconforté ; 
le seneschal an ont porté, 
le conte ont mis an son escu ; 
mes il a puis asez vescu, 
qu'il ne fu pas a mortnavrez. 
Einsi est Erec delivrez. 
Erec s'an vet toz esleissiez 
une voie antre .ii. pleissiez. 
Au desbuschier d'un pleisseïz 
troverent .i. pont torneïz 
par devant une haute tor 
qui close estoit de mur antor 
et de fossé lé et parfont. 
Isnelemant passent le pont, 
mes mout orent alé petit 
quant de la tor amont le vit 
cil qui de la tor estoit sire. 
De celui savrai ge bien dire 
qu'il estoit mout de cors petiz, 
mes de grant cuer estoit hardiz. 
Quant il vit Erec trespassant, 
jus de la tor aval descent 
et fist sor un grant destrier sor 
metre la sele a lyons d'or ; 
puis comande qu'an li aport 
escu et lance roide et fort, 
espee brunie et tranchant, 
et hiaume cler et reluisant, 
hauberc blanc et chauces treslices, 
qu'il ot veü devant ses lices 
.i. chevalier armé passer 
a cui se vialt d'armes lasser, 
ou il a lui se lassera 
tant que toz recreanz sera. 
Cil ont son comandemant fet : 
ez vos ja le cheval hors tret ; 
la sele mise et anfrené 
l'a uns escuiers amené ; 
uns autres les armes aporte. 
Li chevaliers parmi la porte 
s'an est issuz plus tost qu'il pot, 
toz seus, que conpaignon n'i ot. 
Erec vet parmi un pandant ; 
ez vos le chevalier fandant 
parmi le tertre contreval, 
et sist sor un mout fier cheval, 
qui si grant esfroi demenoit 
que il desoz ses piez fraignoit 
les chailloz plus delivremant 
que mole ne quasse fromant, 
et si li volent de toz sanz 
estanceles cleres ardanz, 
car des .iiii. piez est avis 
que tuit fussent de feu espris. 
Enyde ot la noise et l'esfroi ; 
a po que de son palefroi 
ne cheï jus pasmee et vainne ; 
an tot le cors de li n'ot vainne 
don ne li remuast li sans, 
si li devint pales et blans 
li vis con se ele fust morte. 
Mout se despoire et desconforte, 
car son seignor dire ne l'ose, 
qu'il la menace mout et chose 
et comande qu'ele se teise. 
De .ii. parz est mout a male eise, 
qu'ele ne set le quel seisir 
ou le parler ou le teisir. 
A li meïsmes s'an consoille ; 
sovant del dire s'aparoille 
si que la leingue se remuet, 
mes la voiz pas issir n'an puet, 
car de peor estraint les danz, 
s'anclost la parole dedanz. 
Et si se justise et destraint : 
la boche clot, les danz estraint, 
que la parole hors n'an aille. 
A li a prise grant bataille 
et dit :« Seüre sui et certe 
que trop recevrai leide perte 
se je ici mon seignor pert. 
Dirai li donc tot en apert ? 
Nenil. Por quoi ? Je n'oseroie, 
que mon seignor correceroie ; 
et se mes sires se corroce, 
il me leira an ceste broce 
seule et cheitive et esgaree, 
lors serai plus maleüree. 
Maleüree ? Moi que chaut ? 
Diax ne pesance ne me faut 
ja mes, tant con je aie a vivre, 
se mes sires tot a delivre 
an tel guise de ci n'estort 
qu'il ne soit mahaigniez a mort. 
Mes se je tost ne li acoint, 
cist chevaliers qui ci apoint 
l'avra einz mort que il se gart, 
que mout sanble de male part. 
Lasse, trop ai or atandu. 
Si le m'a il mout desfandu, 
mes ja nel leirai por desfansse : 
je voi bien que mes sires pansse 
tant que lui meïsmes oblie ; 
donc est bien droiz que je li die. » 
Ele li dit ; il la menace, 
mes n'a talant que mal li face, 
qu'il aparçoit et conuist bien 
qu'ele l'ainme sor tote rien 
et il li tant que plus ne puet. 
Contre le chevalier s'esmuet 
qui de bataille le semont. 
Asanblé sont au chief del pont ; 
la s'antrevienent et desfïent, 
as fers des lances s'antre anvïent 
anbedui de totes lor forces. 
Ne lor valurent .ii. escorces 
li escu qui as cos lor pandent : 
li cuir ronpent et les es fandent 
et des haubers ronpent les mailles 
si qu'anbedui jusqu'as antrailles 
sont anglaivé et anferré 
et li destrier sont aterré. 
Ne furent pas navré a mort, 
car mout erent li baronfort. 
Les lances ont el chanp gitees, 
des fuerres traient les espees, 
si s'antrefierent par grant ire. 
Li uns l'autre sache et detire, 
que de rien ne s'antrespargnoient. 
Granz cos sor les hiaumes donoient 
qu'estanceles ardanz an issent ; 
li escu fandent et esclicent ; 
an mainz leus lor sont anbatues 
les espees jusqu'as charz nues, 
que mout s'afebloient et lassent ; 
et se les espees durassent 
longuemant l'une et l'autre antiere, 
ne se treississent pas arriere 
ne la bataille ne fenist 
tant que l'un morir covenist. 
Enyde, qui les esgardoit, 
a po de duel ne forssenoit. 
Qui li veïst son grant duel fere, 
ses poinz tordre, ses chevox trere, 
et les lermes des ialz cheoir, 
leal dame poïst veoir ; 
et trop fust fel qui la veïst 
se granz pitiez ne l'an preïst. 
Li uns a l'autre granz cos done ; 
des tierce jusque pres de none 
dura la bataille tant fiere 
que nus hom an nule meniere 
certainnemant n'aparceüst 
li quex le meillor en eüst. 
Erec s'esforce et esvertue ; 
s'espee li a anbatue 
el hiaume jusqu'el chapeler, 
si que tot le fet chanceler ; 
mes bien se tint qu'il ne cheï. 
Et cil ra Erec anvaï, 
si l'a si duremant feru 
sor la pane de son escu 
qu'au retraire est li branz brisiez, 
qui mout ert boens et bien prisiez. 
Quant cil vit brisiee s'espee, 
par mautalant a jus gitee 
la part qui li remest el poing 
tant com il onques pot plus loing. 
Peor ot ; arriers l'estut treire, 
que ne puet pas grant esforz feire 
an bataille ne an assaut 
chevaliers cui s'espee faut. 
Erec l'anchauce, et cil li prie 
por Deu qu'il ne l'ocie mie : 
« Merci ! fet il, frans chevaliers ; 
ne soies vers moi fel ne fiers : 
des que m'espee m'est faillie, 
la force avez et la baillie 
de moi ocirre ou de vif prandre, 
que n'ai don me puisse desfandre. » 
Erec respont : « Quant tu me pries, 
oltreemant vuel que tu dies 
que tu es oltrez et conquis ; 
puis ne seras par moi requis, 
se tu te mez an ma menaie. » 
Et cil del dire se delaie. 
Quant Erec le vit delaier, 
por lui fere plus esmaier 
li ra une anvaïe fete : 
sore li cort espee trete, 
et cil dit, qui fu esmaiez : 
« Merci ! sire, conquis m'aiez, 
des qu'altremant estre ne puet. » 
Et cil respont : « Plus i estuet, 
qu'a tant n'an iroiz vos pas quites : 
vostre estre et vostre non me dites, 
et je vos redirai le mien. » 
« Sire, fet il, mout dites bien : 
je sui de ceste terre rois, 
mi home lige sont Irois, 
n'i a nul ne soit mes rantiz ; 
et j'ai non Guivrez li Petiz ; 
assez sui riches et puissanz, 
qu'an ceste terre, de toz sanz, 
n'a baron qui a moi marchisse, 
qui de mon comandemant isse 
et mon pleisir ne face tot ; 
je n'ai veisin qui ne me dot, 
tant se face orguellex ne cointes ; 
mout voldroie estre vostre acointes 
et vostre amis d'or en avant. » 
Erec respont : « Je me revant 
que je sui assez gentix hom : 
Erec, filz le roi Lac, ai non. 
Rois est mes peres d'Estre-Gales ; 
riches citez et beles sales 
et forz chastiax a mout mes peres, 
plus n'en a rois ne empereres, 
fors li rois Artus seulemant : 
celui an ost je voiremant, 
car a lui nus ne s'aparoille. » 
Quant Guivrez l'ot, mout s'an mervoille, 
et dist : « Sire, grant mervoille oi ; 
onques de rien tel joie n'oi 
con j'ai de vostre conuissance ; 
avoir poez tele fiance 
en ma terre et an mon avoir 
que ja tant n'i voldroiz manoir 
que mout ne vos face enorer. 
Ja tant n'i voldroiz demorer 
que desor moi ne soiez sire. 
Andui avons mestier de mire, 
et j'ai ci pres .i. mien recet, 
n'i a pas .vi. liues ne set ; 
la vos voel avoec moi mener, 
si ferons noz plaies sener. » 
Erec respont : « Boen gré vos sai 
de ce qu'oï dire vos ai ; 
n'i irai pas, vostre merci ! 
mes itant solemant vos pri 
que se nus besoinz m'avenoit 
et la novele a vos venoit 
que j'eüsse mestier d'aïe, 
adonc ne m'obliessiez mie. » 
- Sire, fet il, je vos plevis 
que ja tant con je soie vis, 
n'avroiz de mon secors mestier 
que tantost ne vos vaigne aidier 
a quanque je porrai mander. 
- Ja plus ne vos quier demander, 
fet Erec, mout m'avez promis ; 
mes sire estes et mes amis, 
se l'uevre est tex con la parole. » 
Li uns l'autre beise et acole ; 
onques de si dure bataille 
ne fu si dolce dessevraille, 
que par amor et par franchise 
chascuns, des panz de sa chemise, 
trancha bandes longues et lees, 
s'ont lor plaies antrebandees. 
Quant il se sont antrebandé, 
a Deu s'antre sont comandé. 
Departi sont an tel meniere : 
seus s'an revet Guivrez arriere ; 
Erec a son chemin retret, 
qui grant mestier eüst d'antret 
por ses plaies medeciner. 
Einz ne fina de cheminer 
tant qu'il vindrent an une plaigne 
lez une haute forest plaigne 
de cers, de biches et de dains, 
et de chevriax et de farains 
et de tote autre salvagine. 
Li rois Artus et la reïne 
et de ses barons li meillor 
i estoient venu le jor. 
An la forest voloit li rois 
demorer .iiii. jorz ou trois 
por lui deduire et deporter ; 
si ot comandé aporter 
tantes et pavellons et trez. 
El tref le roi estoit antrez 
messire Gauvains toz lassez, 
qui chevalchié avoit assez. 
Devant son tref estoit uns charmes, 
la ot .i. escu de ses armes 
pandu, et sa lance de fresne 
a une branche par la resne, 
et le gringalet aresné, 
la sele mise et anfrené. 
Tant estut iluec li chevax 
que Keus i vint li seneschax. 
Cele part vint grant aleüre ; 
ausi con par anvoiseüre 
prist le cheval et monta sus, 
onques ne li contredist nus. 
La lance et l'escu prist aprés 
qui sor l'arbre estoit iqui pres. 
Galopant sor le gringalet 
s'an aloit Keus tot un valet, 
tant que par avanture avint 
qu'Erec a l'ancontre li vint. 
Erec conut le seneschal 
et les armes et le cheval ; 
mes Keus pas lui ne reconut, 
car a ses armes ne parut 
nule veraie conuissance : 
tant cos d'espees et de lance 
avoit sor son escu eüz 
que toz li tainz an ert cheüz. 
Et la dame par grant veidie, 
por ce qu'ele ne voloit mie 
qu'il la coneüst ne veïst, 
ausi con s'ele le feïst 
por le chaut ou por la poldriere, 
mist sa guinple devant sa chiere. 
Keus vint avant plus que le pas 
et prist Erec en es le pas 
par les resnes sanz saluer ; 
einz qu'il le lessast remuer 
li demanda par son orguel : 
« Chevaliers, fet il, savoir vuel 
qui vos estes et d'ou venez. 
- Fos estes quant vos me tenez, 
fet Erec ; nel savroiz enuit. » 
Et cil respont : « Ne vos enuit, 
que por vostre bien le demant : 
je voi et sai certainnemant 
que bleciez estes et navrez. 
Anquenuit mon ostel prenez : 
se vos volez o moi venir, 
je vos ferai mout chier tenir 
et enorer et aeisier, 
car de repos avez mestier. 
Li rois Artus et la reïne 
est ci pres en une gaudine, 
de trez et de tantes logié. 
En boene foi le vos lo gié 
que vos veigniez avoeques moi 
veoir la reïne et le roi, 
qui de vos grant joie feront 
et grant enor vos porteront. » 
Erec respont : « Vos dites bien ; 
n'i iroie por nule rien. 
Ne savez mie mon besoing ; 
ancor m'estuet aler plus loing. 
Lessiez m'aler, car trop demor ; 
assez i a encor del jor. » 
Keus respont : « Grant folie dites, 
qui del venir vos escondites. 
Espoir vos an repantiroiz, 
car je cuit que vos i vanroiz 
andui, et vos et vostre fame, 
si con li prestres va au sane, 
ou volantiers ou a enviz. 
Anquenuit seroiz mal serviz ; 
venez an tost, car je vos praing. » 
De ce ot Erec grant desdaing. 
« Vasax, fet il, folie feites, 
qui par force aprés vos me treites. 
Sanz desfiance m'avez pris ; 
je di que vos avez mespris, 
car toz seürs estre cuidoie, 
de rien vers vos ne me gardoie. » 
Lors met a l'espee la main 
et dit : « Vasax, lessiez mon frain ! 
Traiez vos la ! Je vos tieng mout 
por orgueilleus et por estout. 
Se aprés vos plus me sachiez, 
je vos ferrai, bien le sachiez. 
Leissiez m'aler ! » Et cil le leisse ; 
el champ plus d'un arpant s'esleisse, 
puis retorne, si le desfie 
com hom plains de grant felenie. 
Li uns contre l'autre ganchist, 
mes Erec de tant se franchist, 
por ce que il desarmez iere ; 
de sa lance torna desriere 
le fer, et l'arestuel devant. 
Tel cop li done neporquant 
an son escu tot el plus emple 
que hurter li fist a la temple 
et que le braz au piz li serre ; 
tot estandu le porte a terre. 
Puis vient au destrier, si le prant ; 
Enyde par le frain le rant. 
Mener l'en vost, mes cil li prie, 
qui mout sot de losangerie, 
que par franchise li randist ; 
mout bel le losange et blandist. 
« Vasax, fet il, se Dex me gart, 
an ce destrier, je n'i ai part, 
einz est au chevalier del monde 
an cui graindre proesce abonde, 
monseignor Gauvain le hardi. 
Tant de la soe part vos di 
que son destrier li anvoiez 
por ce que enor i aiez ; 
mout feroiz que frans et que sages 
et ge serai vostre mesages. » 
Erec respont : « Vasax, prenez 
le cheval, si l'en remenez : 
des qu'il est monseignor Gauvain, 
n'est mie droiz que je l'en main. » 
Keus prant le cheval, si remonte ; 
au tref le roi vient, si li conte 
le voir, que rien ne l'an cela. 
Et li rois Gauvain apela : 
« Biax niés Gauvain, ce dit li rois, 
s'onques fustes frans ne cortois, 
alez aprés isnelemant ; 
demandez amiablemant 
de son estre et de son afeire 
et, se vos le poez atreire 
tant que avoec vos l'ameigniez, 
gardez, ja ne vos an feigniez. » 
Gauvains monte an son gringalet, 
aprés le sivent dui vaslet ; 
ja ont Erec aconseü, 
mes ne l'ont mie coneü. 
Gauvains le salue et il lui ; 
salué se sont amedui ; 
puis li dist messire Gauvains, 
qui de grant franchise estoit plains : 
« Sire, fet il, a vos m'anvoie 
li rois Artus an ceste voie ; 
la reïne et li rois vos mandent 
saluz, et prïent et comandent 
qu'avoec ax vos venez deduire : 
eidier vos vuelent, non pas nuire, 
et il ne sont pas loing de ci. » 
Erec respont : « Mout an merci 
le roi et la reïne ansanble, 
et vos qui estes, ce me sanble, 
deboneire et bien afeitiez. 
Je ne sui mie bien heitiez, 
einz sui navrez dedanz le cors, 
et neporquant ja n'istrai hors 
de mon chemin por ostel prendre. 
Ne vos i covient plus atendre ; 
vostremerci, ralez vos an. » 
Gauvains estoit de mout grant san ; 
arrieres se tret et consoille 
a un des vaslez an l'oroille 
que tost aille dire le roi 
que il preigne prochain conroi 
de ses trez destendre et abatre, 
et veigne .iii. liues ou catre 
devant ax enmi le chemin 
tandre les aucubes de lin. 
« Iluec l'estuet enuit logier, 
s'il vialt conoistre et herbergier 
le meillor chevalier por voir 
c'onques veïst, au mien espoir, 
qu'il ne vialt por un ne por el 
guerpir sa voie por ostel. » 
Cil s'an vet ; son message a dit. 
Destandre fet sanz nul respit 
li rois ses trez ; destandu sont ; 
les somiers chargent, si s'an vont. 
Sor l'aubagu monta li rois, 
sor .i. blanc palefroi norrois 
remonta la reïne aprés. 
Messire Gauvains tot adés 
ne finoit d'Erec delaier 
et cil li dist : « Plus alai hier 
asez que je ne ferai hui. 
Sire, vos me feites enui ; 
lessiez m'aler. De ma jornee 
m'avez grant masse destorbee. » 
Et messire Gauvains li dit : 
« Encor voel aler .i. petit 
avoeques vos, ne vos enuit, 
car grant piece a jusqu'a la nuit. » 
Tant ont a parler entandu 
que tuit li tref furent tandu 
devant aus, et Erec les voit ; 
herbergiez est, bien l'aparçoit. 
« Haï ! fet il, Gauvain, haï ! 
vostres granz sans m'a esbahi ; 
par grant san m'avez retenu. 
Des que ore est si avenu, 
mon non vos dirai or endroit, 
li celers rien ne m'i vaudroit : 
je sui Erec, qui fui jadis 
vostre conpainz et vostre amis. » 
Gauvains l'ot, acoler le va ; 
son hiaume amont li sozleva 
et la ventaille li deslace ; 
de joie l'acole et anbrace, 
et Erec lui de l'autre part. 
Atant Gauvains de lui se part 
et dist : « Sire, ceste novele 
sera ja mon seignor mout bele ; 
liez en iert ma dame et mes sire 
et je lor irai avant dire. 
Mes einçois m'estuet anbracier 
et conjoïr et solacier 
ma dame Enyde, vostre fame ; 
de li veoir a mout ma dame 
la reïne grant desirrier, 
encor parler l'en oï hier. » 
Gauvains tantost lez li se tret, 
si li demande qu'ele fet, 
se ele est bien sainne et heitie ; 
cele respont com afeitiee : 
« Sire, mal ne dolor n'eüsse 
se an grant dotance ne fusse 
de mon seignor ; mes ce m'esmaie 
qu'il n'a gueires manbre sanz plaie. » 
Gauvains respont : « Moi poise mout. 
Il apert mout bien a son vout, 
qu'il a pale et descoloré ; 
et g'en eüsse asez ploré 
quant ge le vi si pale et taint, 
mes la joie le duel estaint, 
car de lui tel joie me vint 
que de nul duel ne me sovint. 
Or venez petite anbleüre ; 
g'irai avant grant aleüre 
dire la reïne et le roi 
que vos venez ci aprés moi. 
Bien sai qu'amedui en avront 
grant joie quant il le savront. » 
Lors s'an part ; au tref le roi vient. 
« Sire, fet il, or vos covient 
joie feire, vos et ma dame, 
que ci vient Erec et sa fame. » 
Li rois de joie saut an piez. 
« Certes, fet il, mout an sui liez ; 
ne poïsse novele oïr 
qui tant me feïst resjoïr. » 
Tantost li rois ist de son tré ; 
mout ont Erec pres ancontré. 
Quant Erec voit le roi venant, 
a terre descent maintenant 
et Enyde rest descendue. 
Li rois les acole et salue, 
et la reïne dolcemant 
les beise et acole ausimant ; 
n'i a nul qui joie n'en face. 
Iluec meïsmes an la place 
li ont ses armes desvestues ; 
et quant ses plaies ont veües, 
si retorne lor joie en ire 
et le roi et tot son enpire.
Puis fet aporter .i. antret 
que Morgue sa suer avoit fet. 
Li antrez ert de tel vertu, 
que Morganz ot doné Artu, 
que la plaie qui an est ointe, 
ou soit sor nerf ou soit sor jointe, 
ne faussist qu'an une semainne 
ne fust tote senee et sainne, 
mes que le jor une foiee 
fust de l'antret apareilliee. 
L'antret ont le roiaporté, 
qui mout a Erecconforté. 
Quant ses plaies orent lavees, 
l'antret mis sus, et rebandees, 
li rois lui et Enyde an mainne 
en la soe chanbre demainne, 
et dist que por la soe amor 
vialt an la forest a sejor 
sejorner .xv. jorz toz plains, 
tant que toz soit gariz et sains. 
Erec de ce le roi mercie, 
et li dist : « Sire, je n'ai mie 
plaie de coi je tant me duelle 
que ma voie lessier an vuelle. 
Retenir ne me porroit nus ; 
demain, ja ne tardera plus, 
m'an voldrai par matin aler, 
lors que le jor verrai lever. » 
Li rois en a levé le chief 
et dist : « Ci a mout grant meschief 
quant vos remenoir ne volez ; 
je sai bien que mout vos dolez. 
Remenez, si feroiz que sages, 
car il sera trop granz domages 
se vos an ces forez morez. 
Biax dolz amis, car remenez 
tant que vos soiez respassez. » 
Erec respont : « Or est assez. 
Je ai si ceste chose anprise 
ne remanroie en nule guise. 
Or lessiez la parole ester, 
et si comandez aprester 
le souper et les tables metre. » 
Li vaslet s'an vont antremetre. 
Ce fu un samedi a nuit 
qu'il mangierent poissons et fruit, 
luz et perches, saumons et truites, 
et puis poires crues et cuites. 
Aprés souper ne tardent gaire, 
comandent les napes a traire. 
Li rois avoit Erec mout chier ; 
an .i. lit le fist seul couchier : 
ne vost qu'avoec lui se couchast 
nus qui ses plaies atochast ; 
cele nuit fu bien ostelez. 
An une chanbre par delez, 
Enyde avoeques la reïne, 
sor un grant covertor d'ermine, 
s'andormirent a grant repos 
tant que li matins est esclos. 
L'andemain lués que il ajorne, 
Erec se lieve et si s'atorne ; 
ses chevax comande anseler 
et fet ses armes aporter. 
Vaslet corent, si li aportent. 
Ancor de remenoir l'enortent 
li rois et tuit li chevalier ; 
mes proiere n'i a mestier, 
que por rien ne vost demorer. 
Lors les veïssiez toz plorer 
et demener un duel si fort 
con s'il le veïssent ja mort. 
Erec s'arme, Enyde se lieve ; 
au departir a toz mout grieve, 
que ja mes reveoir nes cuident. 
Tuit aprés aus lor tantes vuident ; 
por lor chevax font anvoier 
por ax conduire et convoier. 
Erec lor dit : « Ne vos poist pas : 
ja avoec moi n'iroiz un pas ; 
les voz granz merciz, remenez. » 
Ses chevax li fu amenez 
et il monte sanz demorance ; 
son escu a pris et sa lance. 
Si les comande toz a Dé 
et il i ront lui comandé. 
Enyde monte, si s'an vont. 
An une forest antré sont ; 
jusque vers prime ne finerent, 
par la forest tant cheminerent 
qu'il oïrent crier mout loing 
une pucele a grant besoing. 
Erec a entandu le cri ; 
bien aparçut, quant il l'oï, 
que la voiz de dolor estoit 
et de secors mestier avoit. 
Tot maintenant Enyde apele : 
« Dame, fet il, une pucele 
va par ce bois formant criant ; 
ele a, par le mien esciant, 
mestier d'aïe et de secors. 
Cele part voel aler le cors, 
si savrai quel besoing ele a ; 
descendez ci, et g'irai la, 
ci m'atandez andemantiers. 
- Sire, fet ele, volantiers. » 
Seule la leisse et seus s'an va, 
tant que la pucele trova 
qui par le bois aloit criant 
por son ami que dui jaiant 
avoient pris, si l'an menoient ; 
vilainnemant le demenoient. 
La pucele s'aloit tirant 
et ses dras trestoz desirant 
et sa tandre face vermoille. 
Erec la voit, si s'an mervoille 
et prie li qu'ele li die 
por coi si formant plore et crie. 
La pucele plore et soupire ; 
an sopirant li respont : « Sire, 
n'est mervoille se je faz duel, 
car morte seroie, mon vuel. 
Je n'aim ma vie ne ne pris, 
car mon ami an mainnent pris 
dui jaiant felon et cruel 
qui sont si anemi mortel. 
Dex ! que ferai, lasse, cheitive, 
del meillor chevalier qui vive, 
del plus franc et del plus gentil ? » 
Or est Erec an grant peril ; 
ancui le feront a grant tort 
morir de mout vilainne mort. 
« Frans chevaliers, por Deu te pri 
que tu secores mon ami, 
se tu onques le puez secorre ; 
ne t'estovra gueres loing corre, 
ancor sont il de ci mout pres. 
- Dameisele, g'irai aprés, 
fet Erec, quant vos m'an proiez, 
et tote seüre soiez 
que tot mon pooir an ferai : 
ou avoec lui pris esterai 
ou jel vos randrai a delivre. 
Se li jaiant le leissent vivre 
tant que je les puisse trover, 
bien me cuit a ax esprover. 
- Frans chevaliers, fet la pucele, 
toz jorz seroie vostre ancele 
se vos mon ami me randez. 
A Deu soiez vos comandez. 
Hastez vos, la vostre merci. 
- Quel part an vont ? - Sire, par ci, 
vez ci la voie et les escloz. » 
Lors s'est Erec mis es galoz, 
se li dist que iluec l'atande. 
La pucele a Deu le comande 
et prie Deu mout dolcemant 
que il par son comandemant 
li doint force de desconfire 
ces qui vers son ami ont ire. 
Erec s'an vet tote la trace, 
a esperon les jaianz chace. 
Tant les a chaciez et seüz 
que il les a aparceüz 
einz que del bois par fussent hors. 
Le chevalier vit an pur cors, 
deschauz et nu sor .i. roncin, 
con s'il fust pris a larrecin, 
les mains liees et les piez. 
Li jaiant n'avoient espiez, 
escuz n'espees esmolues 
ne lances, einz orent maçues ; 
escorgiees andui tenoient. 
Tant feru et batu l'avoient 
que ja li avoient del dos 
la char ronpue jusqu'as os ; 
par les costez et par les flans 
li coroit contreval li sans 
si que li roncins estoit toz 
an sanc jusqu'au vantre desoz. 
Et Erec vint aprés toz seus, 
mout dolanz et mout angoisseus 
del chevalier quant il le vit 
demener a si grant despit. 
Antre .ii. bois, an une lande, 
les a atainz, si lor demande : 
« Seignor, fet il, por quel forfet, 
feites a cest home tel let, 
qui come larron l'an menez ? 
Trop laidemant le demenez : 
ausi le menez par sanblant 
con se il fust repris anblant. 
Grant viltance est de chevalier 
nu despoillier et puis lier 
et batre si vilainnemant ; 
randez le moi, jel vos demant, 
par franchise et par corteisie ; 
par force nel demant je mie. 
- Vasax, font il, a vos que tient ? 
De mout grant folie vos vient 
quant vos rien nos an demandez. 
S'il vos poise, si l'amandez. » 
Erec respont : « Por voir m'an poise. 
Ne l'an manroiz huimés sanz noise ; 
quant vos bandon m'an avez fait, 
qui le porra avoir, si l'ait. 
Traiez vos la, je vos desfi : 
ne l'an manroiz avant de ci 
qu'ainçois n'i ait departiz cos. 
- Vasax, font il, vos estes fos 
quant a nos vos volez conbatre. 
Se vos estiez or tel quatre, 
n'avreiez vos force vers nos 
ne c'uns aigniax antre .ii. los. 
- Ne sai qu'an iert, Erec respont. 
Se li ciax chiet et terre font, 
dons sera prise mainte aloe ; 
tex vaut petit qui mout se loe. 
Gardez vos, car je vos requier. » 
Li jaiant furent fort et fier, 
et tindrent an lor mains serrees 
les maçues granz et quarrees. 
Erec lor vint lance sor fautre ; 
ne redote ne l'un ne l'autre 
por menace ne por orguel ; 
einz fiert le premerain an l'uel 
si parmi outre le cervel 
que d'autre part le haterel 
li sans et la cervele an saut ; 
et cil chiet morz, li cuers li faut. 
Quant li autres vit celui mort, 
s'il l'an pesa, n'ot mie tort ; 
par mautalant vangier le va. 
La maçue a .ii. mains leva 
et cuide ferir a droiture 
parmi le chief sanz coverture. 
Mes Erec le cop aparçut 
et sor son escu le reçut ; 
tel cop neporquant li dona 
li jaianz que tot l'estona 
et par po que jus del destrier 
nel fist a terre trebuchier. 
Erec de son escu se cuevre, 
et li jaianz son cop recuevre 
et cuide ferir de rechief 
a delivre parmi le chief. 
Mes Erec tint l'espee trete ; 
une anvaïe li a fete 
don li jaianz fu mal serviz ; 
si le fiert parmi la cerviz 
que desi es arçons le fant, 
la boele a terre an espant, 
et li cors chiet toz estanduz, 
qui fu an .ii. mitiez fanduz. 
Li chevaliers de joie plore, 
et reclainme Deu et aore, 
qui secors anvoié li a. 
Atant Erec le deslia, 
sel fist vestir et atorner 
et sor un des chevax monter, 
l'autre li fist mener an destre ; 
si li demande de son estre. 
Et cil li dist : « Frans chevaliers, 
tu es mes sire droituriers ; 
mon seignor vuel feire de toi, 
et par reison faire le doi, 
que tu m'as sauvee la vie ; 
l'ame me fust del cors partie 
a grief tormant et a martire. 
Quiex avanture, biax dolz sire, 
por Deu t'a ci a moi tramis, 
que des mains a mes anemis 
m'as osté par ton vaselage ? 
Sire, je te voel fere homage : 
toz jorz mes avoec vos irai, 
con mon seignor vos servirai. » 
Erec le vit antalanté 
de lui servir a volanté 
se il poïst an nule guise, 
et dist : « Amis, vostre servise 
ne vuel je pas de vos avoir, 
mes ce devez vos bien savoir 
que je ving ça an vostre aïe 
por la proiere a vostre amie 
qu'an ce bois trovai mout dolante ; 
por vos se conplaint et demante 
et mout en a son cuer dolant. 
De vos li vuel fere presant : 
s'a lui rasanblé vos avoie, 
puis tandroie toz seus ma voie, 
qu'avoec moi n'an iroiz vos mie ; 
n'ai soing de vostre conpaignie, 
mes vostre non savoir desir. 
- Sire, fet il, vostre pleisir. 
Quant vos mon non savoir volez 
ne vos doit pas estre celez. 
- Se me volez rien enorer, 
dons alez tost sanz demorer 
a mon seignor le roi Artu, 
qui chace a mout tres grant vertu 
an ceste forest de deça, 
et, mien esciant, jusque la 
n'a mie cinc liues petites. 
Alez i tost et se li dites 
qu'a lui vos anvoie et presante 
cil qu'il hersoir dedanz sa tante 
reçut a joie et herberja, 
et, gardez, ne li celez ja 
de quel poinne je ai mis hors 
et vostre amie et vostre cors. 
Je sui a la cort mout amez : 
se de par moi vos reclamez, 
servise et enor me feroiz. 
La, qui je sui demanderoiz, 
nel poez savoir autremant. 
- Sire, vostre comandemant, 
fet Cadoc, voel je faire tot. 
Ja mar an seroiz an redot 
que je mout volantiers n'i aille ; 
la verité de la bataille, 
si con l'avez faite por moi, 
conterai ge tres bien au roi. » 
Ensi parlant la voie tindrent 
tant que a la pucele vindrent, 
la ou Erec lessiee l'ot. 
La pucele mout s'an esjot 
quant son ami revenir voit, 
que ja mes veoir ne cuidoit. 
Erec par la main li presante 
et dist : « Ne soiez pas dolante, 
dameisele, veez vos ci 
tot lié et joiant vostre ami. » 
Cele respont par grant savoir : 
« Sire, bien nos devez avoir 
an.ii. conquis et moi et lui ; 
vostre devons estre anbedui 
por vos servir et enorer. 
Mes qui porroit guerredoner 
ceste desserte nes demie ? » 
Erec respont : « Ma douce amie, 
nul guerredon ne vos demant ; 
amedeus a Deu vos comant, 
que trop cuit avoir demoré. » 
Lors a son cheval trestorné, 
si s'an va plus tost que il puet. 
Cadoc de Cabruel s'esmuet 
d'autre part, il et sa pucele ; 
s'a recontee la novele 
le roi Artus et la reïne. 
Erec tote voie ne fine 
de chevalchier a grant esploit 
la ou Enyde l'atandoit, 
qui puis ot eü grant deshet, 
qu'ele cuidoit tot antreset 
qu'il l'eüst lessiee del tot. 
Et il restoit an grant redot 
qu'aucuns ne l'an eüst menee, 
qui l'eüst a sa loi tornee ; 
si se hastoit mout del retor. 
Mes la chalors qu'il ot le jor 
et les armes tant li greverent 
que ses plaies li escreverent 
et totes ses bandes tranchierent ; 
onques ses plaies n'estanchierent 
tant que il vint au leu tot droit 
la ou Enyde l'atandoit. 
Cele le vit, grant joie en ot ; 
mes ele n'aparçut ne sot 
la dolor dom il se plaignoit, 
car toz ses cors an sanc baignoit 
et li cuers faillant li aloit. 
A .i. tertre qu'il avaloit, 
cheï toz a un fes aval 
jusque sor le col del cheval ; 
si com il relever cuida, 
la sele et les arçons vuida 
et chiet pasmez con s'il fust morz. 
Lors comança li diax si forz 
qant Enyde cheü le vit ; 
mout li poise quant ele vit, 
et cort vers li si come cele 
qui sa dolor mie ne cele. 
An haut s'escrie et tort ses poinz ; 
de robe ne li remest poinz 
devant le piz a dessirier ; 
ses chevox prist a arachier 
et sa tandre face desire. 
« Ha ! Dex, fet ele, biax dolz sire, 
por coi me leisses tu tant vivre ? 
Morz, car m'oci, si t'an delivre ! » 
A cest mot sor le cors se pasme. 
Au revenir formant se blasme : 
« Ha ! fet ele, dolante Enyde, 
de mon seignor sui omecide, 
par ma folie l'ai ocis : 
ancor fust or mes sires vis 
se ge, come outrageuse et fole, 
n'eüsse dite la parole 
por coi mes sires ça s'esmut. 
Ainz boens teisirs home ne nut, 
mes parlersnuist mainte foiee ; 
ceste chose ai bien essaiee 
et esprovee an mainte guise. » 
Devant son seignor s'est assise 
et met sor ses genouz son chief ; 
son duel comance de rechief : 
« Haï ! sire, con mar i fus ! 
A toi ne s'apareilloit nus, 
qu'an toi s'estoit Biautez miree, 
Proesce s'i ert esprovee, 
Savoirs t'avoit son cuer doné, 
Largesce t'avoit coroné, 
cele sanz cui nus n'a grant pris. 
Mes qu'ai ge dit ? Trop ai mespris, 
qui la parole ai manteüe 
don mes sire a mort receüe, 
la mortel parole antoschiee 
qui me doit estre reprochiee ; 
et je requenuis et otroi 
que nus n'i a corpes fors moi, 
je seule an doi estre blasmee. » 
Lors rechiet a terre pasmee, 
et quant ele releva sus, 
si se rescrie plus et plus : 
« Dex ! que ferai ? por coi vif tant ? 
La morz que demore, qu'atant, 
qui ne me prant sanz nul respit ? 
Trop m'a la morz an grant despit 
quant ele ocirre ne me daigne ; 
moi meïsmes estuet que praigne 
la vangence de mon forfait : 
ensi morrai, mau gré en ait 
la morz qui ne me vialt haidier. 
Ne puis morir por souhaidier, 
ne rien ne m'i vaudroit conplainte : 
l'espee que mes sire a ceinte 
doit par reison sa mort vangier ; 
ja n'an serai mes an dongier 
n'an proiere ne an souhait. » 
L'espee hors del fuerre a trait, 
si la comance a esgarder ; 
Dex la fet un petit tarder, 
qui plains est de misericorde. 
Andemantiers qu'ele recorde 
son duel et sa mesavanture, 
atant ez vos grant aleüre 
.i. conte o grant chevalerie, 
qui mout de loing avoit oïe 
la dame a haute voiz crier. 
Dex ne la vost pas oblier, 
que maintenant se fust ocise 
se cil ne l'eüssent sorprise, 
qui li ont l'espee tolue 
et arriers el fuerre anbatue. 
Puis descendi li cuens a terre, 
si li comança a enquerre 
del chevalier, qu'ele li die 
s'ele estoit sa fame ou s'amie. 
« L'un et l'autre, fet ele, sire. 
Tel duel ai ne vos sai que dire, 
mes moi poise quant ne sui morte. » 
Et li cuens mout la reconforte : 
« Dame, fet il, por Deu vos pri, 
de vos meïsme aiez merci ! 
bien est reisons que vos l'aiez ; 
mes por neant vos esmaiez, 
qu'ancor porroiz asez valoir. 
Ne vos metez an nonchaloir ; 
confortez vos, ce sera sans ; 
Dex vos fera liee par tans. 
Vostre biautez, qui tant est fine, 
bone avanture vos destine, 
que je vos recevrai a fame, 
de vos ferai contesse et dame : 
ce vos doit mout reconforter. 
Et g'en ferai le cors porter, 
s'iert mis an terre a grant enor. 
Lessiez ester vostre dolor, 
que folemant vos deduiez. » 
Cele respont : « Sire, fuiez ! 
por Deu merci, lessiez m'ester ; 
ne poez ci rien conquester ; 
rien qu'an poïst dire ne faire 
ne me porroit a joie atraire. » 
Atant se trest li cuens arriere, 
et dist : « Feisons tost une biere 
sor coi le cors an porterons ; 
et avoec la dame an manrons 
tot droit au chastel de Limors. 
La sera anfoïz li cors, 
puis voldrai la dame esposer, 
mes que bien li doie peser, 
que onques tant bele ne vi 
ne dame mes tant ne covi : 
mout sui liez quant trovee l'ai. 
Or feisons tost et sanz delai 
une biere chevaleresce ; 
ne nos soit poinne ne peresce. » 
Li auquant traient les espees ; 
tost orent .ii. perches colpees 
et bastons liez a travers ; 
Erec ont mis sus tot anvers ; 
si ont .ii. chevax atelez. 
Enyde chevauchoit delez, 
qui de son duel fere ne fine ; 
sovant se pasme et chiet sovine ; 
li chevalier qui la menoient 
antre lor braz la retenoient. 
Si la retienent et confortent ; 
jusqu'a Limors le cors an portent 
et mainnent el palés le conte. 
Toz li pueples aprés aus monte, 
dames, chevalier et borjois ; 
enmi la sale, sor un dois, 
ont le cors mis et estandu, 
lez lui sa lance et son escu. 
La sale anpli, granz est la presse ; 
chascuns de demander s'angresse 
quiex diax ce est et quiex mervoille. 
Andemantiers li cuens consoille 
a ses barons priveemant. 
« Seignor, fet il, isnelemant 
voel ceste dame recevoir ; 
nos poons bien aparcevoir, 
a ce qu'ele est et bele et sage, 
qu'ele est de mout gentil lignage ; 
sa biautez mostre et sa franchise 
qu'an li seroit bien l'enors mise 
ou d'un rëaume ou d'un empire. 
Je ne serai ja de li pire, 
einçois an cuit mout amander. 
Fetes mon chapelain mander, 
et vos alez la dame querre ; 
la mitié de tote ma terre 
li voldrai doner an doaire 
s'ele vialt ma volanté faire. » 
Lors ont le chapelain mandé, 
si con li cuens ot comandé, 
et la dame ront amenee ; 
si li ont a force donee, 
car ele mout le refusa ; 
mes tote voies l'esposa 
li cuens, qu'ainsi fere li plot. 
Et quant il esposee l'ot, 
tot maintenant li conestables 
fist el palés metre les tables 
et fist le mangier aprester, 
car tans estoit ja de soper. 
Aprés vespres, un jor de mai, 
estoit Enyde an grant esmai. 
Onques ses diax ne recessoit, 
et li cuens auques l'angressoit, 
par proiere et par menacier, 
de pes fere et d'esleescier. 
Et si l'ont sor un faudestuel 
feite aseoir, outre son vuel ; 
Vousist ou non, l'i ont asise 
et devant li la table mise. 
D'autre part est li cuens asis, 
qui par un po n'anrage vis 
quant reconforter ne la puet. 
« Dame, fet il,  [...] vos estuet 
cest duel lessier et oblier : 
mout vos poez an moi fier 
d'enor et de richesce avoir. 
Certainnemant poez savoir 
que por duel nul morz ne revit, 
n'onques nus avenir nel vit. 
Sovaigne vos de quel poverte 
vos est granzgranz richesce aoverte : 
povre estiez, or estes riche ; 
n'est pas Fortune vers vos chiche, 
qui tel enor vos a donee 
c'or seroiz contesse clamee. 
Voirs est que morz est vostre sire ; 
se vos en avez duel et ire, 
cuidiez vos que je m'an mervoil ? 
Nenil. Mes ge vos doing consoil, 
le meillor que doner vos sai : 
quant je espousee vos ai, 
mout vos devez esleescier ; 
gardez vos de moi correcier : 
mangiez, quant je vos an semoing ! 
- Sire, fet ele, n'an ai soing. 
Sire, ja tant con je vivrai, 
ne mangerai ne ne bevrai 
se ge ne voi mangier einçois 
mon seignor, qui gist sor ce dois. 
- Dame, ce ne puet avenir. 
Por fole vos fetes tenir 
quant vos si grant folie dites ; 
vos en avroiz males merites 
s'uimés vos an fetes semondre. » 
Cele ne li vialt mot respondre, 
car rien ne prisoit sa menace. 
Et li cuens la fiert an la face ; 
ele s'escrie, et li baron 
an blasment le conte anviron. 
« Ostez ! sire, font il au conte. 
Mout devreiez avoir grant honte, 
qui ceste dame avez ferue 
por ce que ele ne manjue : 
trop grant vilenie avez feite. 
Se ceste dame se desheite 
por son seignor qu'ele voit mort, 
nus ne doit dire qu'ele ait tort. 
- Teisiez vos an tuit ! fet li cuens. 
La dame est moie et je sui suens, 
si ferai de li mon pleisir. » 
Lors ne se pot cele teisir, 
einz jure que ja soe n'iert ; 
et li cuens hauce, si refiert, 
et cele s'escria an haut : 
« Ahi ! fet ele, ne me chaut 
que tu me dies ne ne faces : 
ne criem tes cos ne tes menaces. 
Asez me bat, asez me fier : 
ja tant ne te troverai fier 
que por toi face plus ne mains, 
se tu or androit a tes mains 
me devoies les ialz sachier 
ou tote vive detranchier. » 
Antre ces diz et ces tançons 
revint Erec de pasmeisons, 
ausi come hom qui s'esvoille. 
S'il s'esbahi, ne fu mervoille, 
des genz qu'il vit anviron lui ; 
mes grant duel a et grant enui 
quant la voiz sa fame entandi. 
Del dois a terre descendi 
et trait l'espee isnelemant ; 
ire li done hardemant, 
et l'amors qu'an sa fame avoit. 
Cele part cort ou il la voit, 
et fiert parmi le chief le conte 
si qu'il l'escervele et esfronte 
sanz desfiance et sanz parole ; 
li sans et la cervele an vole. 
Li chevalier saillent des tables ; 
tuit cuident que ce soit deables 
qui leanz soit entr'ax venuz. 
N'i remaint juenes ne chenuz, 
car mout furent esmaié tuit ; 
li uns devant l'autre s'an fuit 
quanqu'il pueent a grant eslais. 
Tost orent voidié le palés, 
et dïent tuit, et foible et fort : 
« Fuiez ! Fuiez ! Veez le mort. » 
Mout est granz la presse a l'issue, 
chascuns de tost foïr s'argüe, 
li uns l'autre anpoint et debote ; 
cil qui derriers ert an la rote 
volsist estre el premerain front ; 
ensi trestuit fuiant s'an vont 
que li uns n'ose l'autre atandre. 
Erec corrut son escu prandre, 
par la guige a son col le pant ; 
et Enyde la lance prant ; 
si s'an vienent parmi la cort. 
N'i a si hardi qui lor tort, 
car ne cuidoient pas qu'il fust 
nus hom, qui chacier les deüst, 
mes deables ou enemis, 
qui dedanz le cors se fust mis. 
Tuit s'an fuient ; Erec les chace ; 
et trovahors enmi la place 
ungarçonqui voloit mener 
son cheval a l'aigue abevrer, 
atorné de frain et de sele. 
Ceste avanture li fu bele : 
Erec vers le cheval s'esleisse, 
et cil tot maintenant le leisse, 
car peor ot grant li garçons. 
Erec monte antre les arçons, 
puis se prant Enide a l'estrier 
et saut sor le col del destrier, 
si con li comanda et dist 
Erec, qui sus monter la fist. 
Li chevax andeus les an porte ; 
il truevent overte la porte, 
si s'an vont que nus nes areste. 
El chastel avoit grant moleste 
del conte qui estoit ocis ; 
mes n'i ot nul, tant fust de pris, 
qui voist aprés por le vangier. 
Ocis fu li cuens au mangier. 
Et Erec, qui sa fame an porte, 
l'acole et beise et reconforte ; 
antre ses braz contre son cuer 
l'estraint et dit : « Ma dolce suer, 
bien vos ai de tot essaiee. 
Or ne soiez plus esmaiee, 
c'or vos aim plus qu'ainz mes ne fis, 
et je resui certains et fis 
que vos m'amez parfitemant. 
Or voel estre d'or en avant 
ausi con j'estoie devant, 
tot a vostre comandemant ; 
et se vos rien m'avez mesdit, 
je le vos pardoing tot et quit 
del forfet et de la parole. » 
Adons la rebeise et acole. 
Or n'est pas Enyde a maleise 
quant ses sires l'acole etbeise, 
et de s'amor la raseüre. 
Par nuit s'an vont grant aleüre, 
et ce lor fet grant soatume 
que la nuit luisoit cler la lune. 
Tost est alee la novele, 
que riens nule n'est si isnele. 
Ceste novele ert ja alee 
a Guivret et li fu contee, 
c'uns chevaliers d'armes navrez 
ert morz an la forest trovez, 
o lui une dame tant bele, 
si oel sanbloient estancele, 
et feisoit un duel mervelleus. 
Trovez les avoit anbedeus 
li cuens orguilleus de Limors, 
s'an avoit fet porter le cors 
et la dame espouser voloit, 
mes ele le contredisoit. 
Quant Guivrez la novele oï, 
de rien nule ne s'esjoï, 
qu'araumant d'Erec li sovint ; 
an cuer et an panser li vint 
que il iroit la dame querre 
et feroit le cors metre an terre 
a grant enor, se ce est il. 
Sergenz et chevaliers ot mil 
asanblez por le chastel prandre ; 
se li cuens ne li volsist randre 
volantiers le cors et la dame, 
tot meïst an feu et an flame. 
A la lune, qui cler luisoit, 
ses genz vers Lymors conduisoit, 
hiaumes laciez, haubers vestuz 
et les escuz as cos panduz, 
et si venoient armé tuit. 
Et fu ja pres de mïenuit 
quant Erec les a parceüz ; 
or cuide il estre deceüz 
ou morz ou pris sanz retenal. 
Descendre a fet de son cheval 
Enyde delez une haie ; 
n'est pas mervoille s'il s'esmaie. 
« Remenez ci, dame, fet il, 
.i. petit delez ce santil, 
tant que ces genz trespassé soient. 
Je n'ai cure que il nos voient, 
car je ne sai quex genz ce sont 
ne quel chose querant il vont. 
Espoir nos n'avons d'ax regart, 
mes je ne voi de nule part 
nul leu ou nos puissiens reduire 
s'il nos voloient de rien nuire. 
Ne sai se max m'an avandra : 
ja por peor ne remandra 
que a l'ancontre ne lor aille, 
et s'il i a nul qui m'asaille, 
de joster ne li faudrai pas. 
Si sui je mout duillanz et las ; 
n'est mervoille se je me duel. 
Droit a l'ancontre aler lor vuel ; 
et vos soiez ci tote coie, 
gardez que nus d'ax ne vos voie, 
tant qu'il vos aient esloigniee. » 
Atant ez vos lance beissiee 
Guivret, qui l'ot de loing veü ; 
ne se sont pas reconeü, 
qu'an l'onbre d'une nue brune 
s'estoit esconsee la lune. 
Erec fu foibles et quassez, 
et cil fu auques respassez 
de ses plaies et de ses cos. 
Or fera Erec trop que fos 
se tost conuistre ne se fet. 
Ansus de la haie se tret, 
et Guivrez vers lui esperone ; 
de rien nule ne l'areisone, 
ne Erec ne li sona mot ; 
plus cuida fere qu'il ne pot : 
qui plus vialt fere qu'il ne puet, 
recroirre ou reposer l'estuet. 
Li uns ancontre l'autre joste ; 
mes ne fu pas igaus la joste, 
que cil fu foibles et cil forz. 
Guivrez le fiert par tel esforz 
que par la crope del cheval 
l'an porte a terre contreval. 
Enyde, qui a pié estoit, 
quant son seignor a terre voit, 
morte cuide estre et malbaillie : 
hors de la haie estoit saillie 
et cort por aidier son seignor. 
S'onques ot duel, lors l'ot graignor ; 
vers Guivret vient, si le seisist 
par la resne, lors si li dist : 
« Chevaliers, maudiz soies tu, 
c'un home seul et sanz vertu, 
dolant et pres navré a mort 
as anvaï a si grant tort 
que tu ne sez dire por coi. 
Se ci n'eüst ore fors toi, 
que seus fusses et sanz aïe, 
car fust feite ceste anvaïe, 
mes que mes sires fust heitiez ! 
Or soies frans et afeitiez, 
si lesse ester par ta franchise 
ceste bataille qu'as anprise, 
que ja n'an valdroit mialz tes pris 
se tu avoies morz ou pris 
.i. chevalier qui n'a pooir 
de relever, ce puez veoir, 
car d'armes a tant cos soferz 
que toz est de plaies coverz. » 
Cil respont : « Dame, ne tamez ! 
Bien voi que lëaumant amez 
vostre seignor, si vos an lo. 
N'aiez garde, ne bien ne po, 
de moi ne de ma conpaignie. 
Mes dites moi, nel celez mie, 
comant vostre sires a non, 
que ja n'i avroiz se preu non. 
Qui que il soit, si le me dites, 
puis s'an ira seürs et quites ; 
n'estuet doter ne vos ne lui, 
qu'aseür estes anbedui. » 
Quant Enyde aseürer s'ot, 
briemant li respont a .i. mot : 
« Erec a non, mantir n'an doi, 
car debonere et franc vos voi. » 
Guivrez descent, qui mout fu liez, 
et vet Erec cheoir as piez, 
la ou il gisoit a la terre. 
« Sire, je vos aloie querre, 
fet il, a Lymors droite voie, 
car mort trover vos i cuidoie. 
Por voir m'estoit dit et conté 
qu'a Lymors en avoit porté 
un chevalier a armes mort 
li cuens Oringles, et a tort 
une dame esposer voloit 
qu'ansanble o lui trovee avoit, 
mes ele n'avoit de lui soing. 
Et je venoie a grant besoing 
por li aidier et delivrer ; 
se il ne me volsist livrer 
la dame et vos sanz contredit, 
je me prisasse mout petit 
s'un pié de terre li lessasse. 
Sachiez, se mout ne vos amasse, 
que ja ne m'an fusse antremis. 
Je sui Guivrez, li vostre amis, 
mes se je vos ai fet enui 
por ce que je ne vos conui, 
pardoner bien le me devez. » 
A cest mot s'est Erec levez 
an son seant, qu'il ne pot plus, 
et dit : « Amis, relevez sus, 
de cest forfet quites soiez, 
quant vos ne me conoissoiez. » 
Guivrez se lieve et il li conte 
comant il a ocis le conte 
la ou il seoit a la table, 
et comant devant une estable 
avoit recovré son destrier, 
comant sergent et chevalier 
fuiant crioient an la place : 
« Fuiez ! Fuiez ! Li morz nos chace !», 
comant i dut estre antrapez 
et comant il est eschapez. 
Et Guivrez li redist aprés : 
« Sire, j'ai .i. chastel ci pres 
qui mout siet bien et an biau leu. 
Por vostre aise et por vostre preu 
vos i voldrai demain mener ; 
si ferons voz plaies sener. 
J'ai .ii. serors gentes et gaies, 
qui mout sevent de garir plaies ; 
celes vos garront bien et tost. 
Enuit ferons logier nostre ost 
jusqu'au matin parmi ces chans, 
car grant bien vos fera, ce pans, 
enuit .i. petit de repos ; 
ci nos loigerons par mon los. » 
Erec respont : « Ce relo gié. » 
Iluec sont remés et logié ; 
ne furent pas de loigier quoi, 
mes petit troverent de quoi, 
car il n'i avoit pas po gent ; 
par ces haies se vont loigent. 
Guivrez fist son pavellon tandre, 
et comande une aesche esprandre 
por alumer et clarté feire ; 
des cofres fet les cierges treire, 
si les alument par la tante. 
Or n'est pas Enyde dolante, 
car mout bien avenu li est. 
Son seignor desarme et desvest ; 
si li a ses plaies lavees, 
ressuiees et rebandees, 
car n'i leissa autrui tochier. 
Or ne li set que reprochier 
Erec, qui bien l'a esprovee : 
vers li a grant amor trovee. 
Et Guivrez mout le reconjot : 
de coutes porpointes qu'il ot 
fist .i. lit feire haut et lonc, 
qu'asez i avoit herbe et jonc ; 
s'ont Erec couchié et covert. 
Et puis li ont .i. cofre overt, 
s'an fist hors traire trois pastez. 
« Amis, fet il, or an tastez 
.i. petit de ces pastez froiz. 
Vin a eve meslé bevroiz ; 
j'en ai de boen .vii. barrilz plains, 
mes li purs ne vos est pas sains, 
car bleciez estes et plaiez. 
Biax dolz amis, or essaiez 
a mangier, que bien vos fera ; 
et ma dame ausi mangera, 
vostre fame, qui mout a hui 
por vos esté an grant enui ; 
mes bien vos en estes vangiez. 
Eschapez estes, or mangiez, 
et je mangerai, biax amis. » 
Delez lui s'est Erec assis 
et Enyde, cui mout pleisoit 
trestot quanque Guivrez feisoit ; 
andui de mangier le semonent ; 
vin et eve boivre li donent, 
car li purs li estoit trop rades. 
Erec manja come malades 
et but petit, que il n'osa ; 
mes a grant eise reposa 
et dormi trestote la nuit, 
qu'an ne li fist noise ne bruit. 
Au matinet sont esvellié, 
si resont tuit aparellié 
de monter et de chevauchier. 
Erec ot mout son cheval chier, 
que d'autre chevalchier n'ot cure. 
Enyde ont bailliee une mure, 
qui perdu ot son palefroi ; 
mes n'an fu pas an grant esfroi, 
onques n'i pansa par sanblant ; 
bele mule ot et bien anblant 
qui a grant eise la porta, 
et ce mout la reconforta 
qu'Erec ne s'esmaioit de rien, 
einz li disoit qu'il garroit bien. 
A Pointurie, un fort chastel, 
qui seoit mout bien et mout bel, 
vindrent ainçois tierce de jor. 
La demorerent a sejor 
les serors Guivret anbedeus, 
por ce que biax estoit li leus. 
An une chanbre delitable, 
loing de noise et bien essorable, 
en a Guivrez Erec mené ; 
a lui garir ont mout pené 
ses serors que il an pria. 
Erec an eles se fia, 
car celes mout l'aseürerent. 
Premiers, la morte char osterent, 
puis mistrent sus antrait et tante ; 
a lui garir ont grant antante, 
et celes, qui mout an savoient, 
sovant ses plaies li lavoient 
et remetoient l'antrait sus. 
Chascun jor .iiii. foiz ou plus 
le feisoient mangier et boivre, 
sel gardoient d'ail et de poivre ; 
mes qui qu'alast ne anz ne hors, 
toz jorz estoit devant son cors 
Enyde, cui plus an tenoit. 
Guivrez sovant leanz venoit 
por demander et por savoir 
s'il voloit nule rien avoir. 
Bien fu gardez et bien serviz, 
car ne fu pas faite a enviz 
rien nule qui li fust mestiers, 
mes lieemant et volantiers. 
A lui garir mistrent grant painne 
les puceles : ainçois quinzainne 
ne santi il mal ne dolor. 
Lors por revenir sa color, 
le comancierent a baignier ; 
an eles n'ot que anseignier, 
car bien lor an sot covenir. 
Quant il pot aler et venir, 
Guivrez ot fet .ii. robes feire, 
l'une d'ermine et l'autre veire, 
de .ii. dras de soie divers. 
L'une fu d'un osterin pers 
et l'autre d'un bofu roié 
qu'an presant li ot anvoié 
d'Escoce une soe cousine. 
Enide ot la robe d'ermine 
et l'osterin qui mout fu chiers,
Erec la veire o le bofu, 
qui ne revaloit mie mains. 
Or fu Erec toz forz et sains, 
or fu gariz et respassez, 
or fu Enyde liee assez, 
or ot sa joie et son delit. 
Ansanble jurent an .i. lit, 
et li uns l'autre acole et beise : 
riens nule n'est qui tant lor pleise. 
Tant ont eü mal et enui, 
il por li et ele por lui, 
c'or ont feite lor penitance. 
Li uns ancontre l'autre tance 
comant il li puise pleisir ; 
del sorplus me doi bien teisir. 
Or ont lor dolor obliee 
et lor grant amor afermee, 
que petit mes lor an sovient. 
Des or raler les an covient, 
si ont Guivret congié rové, 
cui ami orent mout trové, 
que de totes les riens qu'il pot 
serviz et enorez les ot. 
Erec li dist au congié prandre : 
« Sire, je ne puis plus atandre 
que je ne m'an aille an ma terre ; 
feites apareillier et querre, 
que j'aie tot mon estovoir : 
je voldrai par matin movoir, 
tantost com il iert ajorné. 
Tant ai antor vos sejorné 
que je me sant fort et delivre. 
Dex, se lui plest, me doint tant vivre 
que je ancor an leu vos voie 
que la puissance resoit moie 
de vos servir et enorer. 
Je ne cuit nul leu demorer, 
se ne sui pris ou retenuz, 
tant qu'a la cort soie venuz 
le roi Artus, que veoir vuel 
a Quarrois ou a Quaraduel. » 
Guivrez respont en es le pas : 
« Sire, seus n'an iroiz vos pas, 
car je m'an irai avoec vos 
et s'an manrons ansanble o nos 
conpaignons s'a pleisir vos vient. » 
Erec a ce consoil se tient 
et dit que tot a sa devise 
vialt que la voie soit anprise. 
La nuit fet la voie aprester, 
car plus n'i vostrent arester ; 
tuit s'atornent et aparoillent. 
Au matinet, quant il s'esvoillent, 
sont es chevax mises les seles. 
Erec an la chanbre as puceles 
va congié prandre, einz qu'il s'an tort, 
et Enyde aprés lui recort, 
qui mout estoit joianz et liee, 
que lor voie ert apareilliee. 
As puceles ont congié pris : 
Erec, qui bien estoit apris, 
au congié prandre les mercie 
de sa santé et de sa vie, 
et mout lor promet son servise ; 
puis a l'une par la main prise, 
celi qui plus ert de li pres ; 
Enide a l'autre prise aprés ; 
si sont hors de la chanbre issu, 
tuit main a main antretenu, 
si vienent el palés amont. 
Guivrez de monter les semont 
maintenant sanz nule demore. 
Ja ne cuide veoir cele ore 
Enyde qu'il soient monté. 
.I. palefroi de grant bonté, 
soef anblant, gent et bien fet, 
li a l'an hors au perron tret. 
Li palefroiz fu biax et buens, 
ne valoit pas moins que li suens 
qui estoit remés a Lymors. 
Cil estoit noirs et cist est sors, 
mes la teste fu d'autre guise : 
partie estoit par tel devise 
que tote ot blanche l'une joe 
et l'autre noire come choe ; 
antre deus avoit une ligne 
plus vert que n'est fuelle de vingne, 
qui departoit del blanc le noir. 
Del lorain vos sai dire voir, 
et del peitral et de la sele, 
que l'uevre an fu et boene et bele : 
toz li peitrax et li lorains 
estoient d'esmeraudes plains ; 
la sele fu d'autre meniere, 
coverte d'une porpre chiere ; 
li arçon estoient d'ivoire, 
s'i fu antailliee l'estoire 
comant Eneas vint de Troye, 
comant a Cartaige a grant joie 
Dido an son leu le reçut, 
comant Eneas la deçut, 
comant ele por lui s'ocist, 
comant Eneas puis conquist 
Laurente et tote Lonbardie, 
dom il fu rois tote sa vie. 
Soutix fu l'uevre et bien tailliee, 
tote a fin or apareilliee. 
Uns brez taillierres, qui la fist, 
au taillier plus de .vii. anz mist, 
qu'a nule autre oevre n'antandi ; 
ce ne sai ge qu'il la vandi, 
mes avoir an dut grant desserte. 
Mout ot bien Enyde la perte 
de son palefroi restoree, 
quant de cestui fu enoree. 
Li palefroiz li fu bailliez 
si richemant apareilliez, 
et ele i monte lieemant ; 
puis monterent isnelemant 
li seignor et li escuier. 
Maint faucon et maint esprevier 
et maint ostor sor et gruier 
et maint brachet et maint levrier 
fist Guivrez avoec ax porter 
por aus deduire et deporter. 
Chevalchié ont, des le matin 
jusqu'al vespre, le droit chemin, 
plus de .xxx. liues galesches, 
tant qu'il sont devant les bretesches 
d'un chastel fort et riche et bel, 
clos tot antor de mur novel ; 
et par desoz a la reonde 
coroit une eve si parfonde, 
roide et bruianz come tanpeste. 
Erec an l'esgarder s'areste 
por demander et por savoir 
se nus li porroit dire voir 
qui de ce chastel estoit sire. 
« Amis, savroiz le me vos dire, 
fet il a son boen conpaignon, 
comant cist chastiax ci a non 
et cui il est ? Dites le moi, 
s'il est ou a conte ou a roi ; 
des que ci amené m'avez, 
dites le moi, se vos savez. 
- Sire, fet il, mout bien le sai, 
la verité vos an dirai : 
Brandiganz a non li chastiax, 
qui tant est boens et tant est biax 
que roi n'anpereor ne dote. 
Se France et la rëautez tote 
et tuit cil qui sont jusqu'au Liege 
estoient anviron a siege, 
nel panroient il an lor vies, 
car plus dure de quinze lies 
l'isle ou li chastiax est assis ; 
car tot croist dedanz le porpris 
quanqu'a riche chastel covient ; 
et fruiz et blez et vins i vient, 
ne bois ne riviere n'i faut. 
De nule part ne crient asaut, 
ne riens nel porroit afamer. 
Li rois Evrains le fist fermer, 
qui l'a tenu an quiteé 
trestoz les jorz de son ahé 
et tandra trestote sa vie ; 
mes fermer ne le fist il mie 
por ce qu'il dotast nules genz, 
mes li chastiax an est plus genz, 
que s'il n'i avoit mur ne tor, 
mes que l'eve qui cort antor, 
tant forz et tant seürs seroit 
que nul home ne doteroit. 
- Dex ! fet Erec, con grant richesce ! 
Alons veoir la forteresce 
et si feisons nostre ostel prandre 
el chastel, car g'i voel descendre. 
- Sire, fet cil cui mout grevoit, 
se enuier ne vos devoit, 
nos n'i descendriemes pas : 
el chastel a mout mal trespas. 
- Mal ? fet Erec, savez le vos ? 
Que que ce soit, dites le nos, 
car mout volantiers le savroie. 
- Sire, fet il, peor avroie 
que vos n'i eüssiez domage. 
Je sai tant an vostre corage 
de hardemant et de bonté, 
se ge vos avoie conté 
ce que g'en sai de l'avanture, 
qui mout est perilleuse et dure, 
que vos i voudriez aler. 
J'en ai sovant oï parler, 
que passé a .vii. anz ou plus 
que del chastel ne revint nus 
qui l'avanture i alast querre ; 
si sont venu de mainte terre 
chevalier fier et corageus. 
Sire, nel tenez mie a geus, 
que ja par moi ne le savroiz 
desi que creanté m'avroiz, 
par l'amor que m'avez promise, 
que par vos ne sera requise 
l'avanture don nus n'estort 
qui n'i reçoive honte et mort. » 
Or ot Erec ce qui li siet. 
Guivret prie qu'il ne li griet, 
et dit : « Haï, biax dolz amis, 
sofrez que nostre ostex soit pris 
el chastel, si ne vos enuit : 
tans est d'osteler mes enuit, 
et por ce voel qu'il ne vos poist, 
que se il nule enors m'i croist, 
ce vos devroit estre mout bel. 
De l'avanture vos apel 
que seulemant le non me dites, 
et del sorplus soiez toz quites. 
- Sire, fet il, ne puis teisir, 
que ne die vostre pleisir. 
Li nons est mout biax a nomer, 
mes mout est griés a asomer, 
car nus n'an puet eschaper vis. 
L'avanture, ce vos plevis, 
la Joie de la Cort a non. 
- Dex ! an joie n'a se bien non, 
fet Erec. Ce vois je querant. 
Ne m'alez ci desesperant, 
biax amis, ne de ce ne d'el, 
mes feisons prandre nostre ostel, 
que granz biens an puet avenir. 
Rien ne me porroit retenir 
que je n'aille querre la Joie. 
- Sire, fet il, Dex vos en oie, 
que vos joie i puissiez trover 
et sanz anconbrier retorner ! 
Bien voi qu'aler vos i estuet. 
Des qu'autremant estre ne puet, 
alons : nostre ostex i est pris, 
car nus chevaliers de haut pris, 
ce ai oï dire et conter, 
ne puet an ce chastel antrer, 
por ce que herbergier i vuelle, 
que li rois Evrains nel recuelle. 
Tant est gentix et frans li rois 
qu'il a fet banc a ses borjois, 
si chier con chascuns a son cors, 
que prodom qui veigne de hors 
an lor meisons ostel ne truisse, 
por ce que il meïsmes puisse 
toz les prodomes enorer 
qui leanz voldront demorer. » 
Einsi vers le chastel s'an vont ; 
passent les lices et le pont, 
tant que les lices ont passees, 
et les genz, qui sont amassees 
par la rue a granz tropeiax, 
voient Erec, qui tant est biax 
que par sanblant cuident et croient 
que trestuit li autre a lui soient. 
A mervoilles l'esgardent tuit ; 
la vile an fremist tote et bruit, 
tant an consoillent et parolent ; 
nes les puceles qui querolent 
lor chant an leissent et retardent ; 
totes ansanble le regardent 
et de sa grant biauté se saignent ; 
a grant mervoille le deplaignent. 
« Ha ! Dex ! dit l'une a l'autre, lasse ! 
Cist chevaliers qui par ci passe 
vient a la Joie de la Cort. 
Dolant an iert einz qu'il s'an tort : 
onques nus ne vint d'autre terre 
la Joie de la Cort requerre 
qu'il n'i eüst honte et domage 
et n'i leissast la teste an gage. » 
Aprés, por ce que il l'antande, 
dïent an haut : « Dex te desfande, 
chevaliers, de mesavanture, 
car tu iés biax a desmesure, 
et mout fet ta biautez a plaindre, 
car demain la verrons estaindre. 
A demain est ta morz venue, 
demain morras sanz retenue 
se Dex ne te garde et desfant. » 
Erec ot bien et si antant 
qu'an dit de lui parmi la vile : 
il le plaignent plus de .vii. mile, 
mes riens ne le puet esmaier. 
Outre s'an vet sanz delaier, 
saluant deboneiremant 
toz et totes comunalmant, 
et tuit et totes le saluent. 
Li plusor d'angoisse tressuent, 
qui plus dotent que il ne fait 
ou de sa mort ou de son lait. 
Seul de veoir sa contenance, 
sa grant biauté et sa sanblance, 
a si les cuers de toz a lui 
que tuit redotent son enui, 
chevalier, dames et puceles. 
Li rois Evrains ot les noveles, 
que tex genz a sa cort venoient 
qui grant conpaignie menoient 
et bien resanbloit au hernois 
que lor sires fust cuens ou rois. 
Li rois Evrains enmi la rue 
vint ancontre ax, si les salue. 
« Bien vaigne, fet il, ceste rote, 
et li sires et la genz tote ; 
bien vaigniez, fet il, descendez. » 
Descendu sont ; il fu asez 
qui lor chevax reçut et prist. 
Li rois Evrains pas n'antreprist 
quant il vit Enyde venant ; 
si la salue maintenant 
et corrut aidier au descendre. 
Par la main, qu'ele ot bele et tandre, 
la mainne an son palés amont, 
si con franchise le semont. 
Si l'enora de quanqu'il pot, 
car bien et bel feire le sot, 
sanz folie et sanz mal panser. 
Ot feite une chanbre ancenser 
d'encens, de mirre et d'aloé. 
A l'antrer anz ont tuit loé 
le biau sanblant au roi Evrain. 
An la chanbre antrent main a main, 
si con li rois les i mena, 
qui d'ax grant joie demena. 
Mes por coi vos deviseroie 
la pointure des dras de soie 
don la chanbre estoit anbelie ? 
Le tans gasteroie an folie, 
et ge nel vuel mie gaster; 
einçois me voel un po haster, 
que qui tost va par droite voie 
celui passe qui se desvoie ; 
por ce ne m'i voel arester. 
Li rois comanda aprester 
le souper quant tans fu et ore. 
Ici ne vuel feire demore 
se trover puis voie plus droite ; 
quanque cuers et boche covoite 
orent plenieremant la nuit, 
oisiax et venison et fruit 
et vin de diverse meniere. 
Mes tot passa la bele chiere, 
que de toz mes est li plus dolz 
la bele chiere et li biax volz. 
Mout furent servi lieemant, 
tant qu'Erec estrosseemant 
leissa le mangier et le boivre, 
et comança a ramantoivre 
ce que au cuer plus li tenoit : 
de la Joie li sovenoit, 
s'an a la parole esmeüe ; 
li rois Evrains l'a maintenue. 
« Sire, fet il, or est bien tans 
que je die ce que ge pans 
et por coi je sui ci venuz. 
Trop me sui del dire tenuz, 
or nel puis celer en avant. 
La Joie de la Cort demant, 
car nule rien tant ne covoit. 
Donez la moi, que que ce soit, 
se vos an estes posteïs. 
- Certes, fet li rois, biax amis, 
parler vos oi de grant oiseuse. 
Ceste chose est mout dolereuse, 
car dolant a fet maint prodome. 
Vos meïsmes a la parsome 
an seroiz morz et afolez 
se consoil croirre n'an volez. 
Mes se vos me voliez croirre, 
je vos loeroie a recroirre 
de demander chose si grief, 
dons ja ne vandriez a chief. 
N'an parlez plus, teisiez vos an ! 
Ne vos vanroit pas de grant san 
se vos ne creez mon consoil. 
De rien nule ne me mervoil 
se vos querez enor et pris ; 
mes se je vos veoie pris 
ou de vostre cors anpirié, 
mout avroie le cuer irié. 
Et sachiez bien que j'ai veüz 
mainz prodomes et receüz, 
qui ceste Joie demanderent : 
onques de rien n'i amanderent, 
ainz i sont tuit mort et peri. 
Einz que demain soit aseri, 
poez ausi de vos atandre, 
se la Joie volez anprandre, 
que vos l'avroiz, mes bien vos poist. 
C'est une chose qui vos loist 
a repantir et a retraire 
se vos volez vostre preu faire. 
Por ce vos di que traïson 
vers vos feroie et mesprison 
se tot le voir ne vos disoie. » 
Erec l'antant et bien l'otroie 
que li rois a droit le consoille ; 
mes con plus granz est la mervoille 
et l'avanture plus grevainne, 
plus la covoite et plus s'an painne, 
et dist : « Sire, dire vos puis 
que preudome et leal vos truis ; 
nul blasme ne vos i puis metre 
de ce don me vuel antremetre, 
comant que des or mes m'an chiee. 
Ci an soit la broche tranchiee, 
que ja de rien que j'aie anprise 
ne ferai tel recreantise 
que je tot mon pooir n'an face 
ainçois que fuie de la place. 
- Bien le savoie, fet li rois ; 
vos l'avroiz ancontre mon pois, 
la Joie que vos requerez ; 
mes mout an sui desesperez 
et mout dot vostre mescheance. 
Mes des or estes an fiance 
d'avoir quanque vos covoitiez : 
se vos a joie an esploitiez, 
conquise avroiz si grant enor 
onques hom ne conquist graignor ; 
et Dex, si con je le desir, 
vos an doint a joie partir. » 
De ce tote la nuit parlerent 
jusque tant que couchier alerent, 
que li lit furent atorné. 
Au matin, quant fu ajorné, 
Erec, qui est an son esvoil, 
voit l'aube clere et le soloil, 
si se lieve tost et atorne. 
Enyde a mout grant enui torne 
et mout an est triste et iriee ; 
mout an est la nuit anpiriee 
de sopeçon et de peor 
que ele avoit de son seignor, 
qui se vialt metre an tel peril. 
Mes tote voie s'atorne il, 
que nus ne l'an puet destorner. 
Li rois, por son cors atorner, 
a son lever li anvea 
armes que mout bien anplea ; 
Erec nes a pas refusees, 
car les soes furent usees 
et anpiriees et malmises. 
Les armes a volantiers prises, 
si s'an fet armer an la sale. 
Quant armez fu, si s'an avale 
trestoz les degrez contreval 
et trueve anselé son cheval 
et le roi qui montez estoit. 
Chascuns de monter s'aprestoit 
et a la cort et as ostés. 
An tot le chastel n'a remés 
qui aler puise, qui n'i voise. 
A l'esmovoir a mout grant noise 
et grant bruit par totes les rues, 
car les granz genz et les menues 
disoient tuit : « Haï ! Haï ! 
chevaliers, Joie t'a traï, 
ceste que tu cuides conquerre ; 
mes ta mort et ton duel vas querre. » 
Ne n'i a .i. seul qui ne die : 
« Ceste Joie, Dex la maudie, 
que tant preudome i sont ocis ! 
Hui an cest jor fera le pis 
que onques mes feïst sanz dote. » 
Erec ot bien et si escote 
que les genz disoient li plus, 
car tuit disoient : « Mar i fus, 
biax chevaliers, genz et adroiz ! 
Certes ne seroit mie droiz 
que ta vie si tost fenist 
ne que nus enuiz t'avenist 
don bleciez fusses ne leidiz. » 
Bien ot la parole et les diz, 
mes tote voie outre s'an passe : 
ne tint mie la teste basse, 
ne fist pas sanblant de coart. 
Qui qu'an parost, mout li est tart 
que il voie et sache et conoisse 
dom il sont tuit an tel angoisse, 
an tel esfroi et an tel poinne. 
Li rois hors del chastel le moinne 
an un vergier qui estoit pres, 
et tote la gent vont aprés 
priant que de ceste besoigne 
Dex a joie partir l'an doigne. 
Mes ne fet pas a trespasser, 
por lengue debatre et lasser, 
que del vergier ne vos retraie 
lonc l'estoire chose veraie. 
El vergier n'avoit anviron 
mur ne paliz, se de l'air non ; 
mes de l'air est de totes parz 
par nigromance clos li jarz, 
si que riens antrer n'i pooit 
se par un seul leu n'i antroit, 
ne que s'il fust toz clos de fer. 
Et tot esté et tot yver 
y avoit flors et fruit maür, 
et li fruiz avoit tel eür 
que leanz se lessoit mangier, 
mes au porter hors fet dongier ; 
car qui point an volsist porter 
ne s'an seüst ja mes raler, 
car a l'issue ne venist 
tant qu'an son leu le remeïst. 
Ne soz ciel n'a oisel volant, 
qui pleise a home an chantant 
a lui desduire et resjoïr, 
qu'iluec ne poïst l'an oïr, 
plusors de chascune nature. 
Et terre, tant com ele dure, 
ne porte espice ne racine
qui vaille a nule medecine, 
que iluec n'i eüst planté, 
s'an i avoit a grant planté. 
Leanz par une estroite antree 
est la torbe des genz antree, 
li rois avant et tuit li autre. 
Erec aloit, lance sor fautre, 
parmi le vergier chevauchant, 
qui mout se delitoit el chant 
des oisiax qui leanz chantoient, 
qui la Joie li presantoient, 
la chose a coi il plus baoit. 
Mes une grant mervoille voit 
qui poïst faire grant peor 
au plus riche conbateor, 
ce fust Tiebauz li Esclavons 
ne nus de ces que or savons, 
ne Opiniax ne Fernaguz, 
car devant ax sor pex aguz 
avoit hiaumes luisanz et clers, 
et voit de desoz les cerclers 
paroir testes desoz chascun. 
Mes au chief des pex an voit un 
ou il n'avoit neant ancor 
fors que tant solemant un cor. 
Il ne set que ce senefie 
ne de neant ne s'an esfrie, 
einz demanda que ce puet estre 
au roi, qui lez lui ert a destre. 
Li rois li dit et si li conte : 
« Amis, savez vos que ce monte, 
ceste chose que ci veez ? 
Mout an seroiez esfreez 
se vos ameiez vostre cors, 
car cil seus piex qui est dehors, 
ou vos veez ce cor pandu, 
a mout longuemant atandu 
.i. chevalier ; ne savons cui, 
se il atant vos ou autrui. 
Garde ta teste n'i soit mise, 
car li pex siet a la devise ; 
bien vos en avoie garni 
einçois que vos venissiez ci. 
Ne cuit que ja mes an issiez, 
si soiez morz et detranchiez. 
Des ore an savez vos itant 
que li piex vostre teste atant ; 
et se ç'avient qu'ele i soit mise, 
si con chose li est promise 
des qu'il i fu mis et dreciez, 
uns autre pex sera fichiez 
aprés celui, qui atandra 
tant que ne sai qui revandra. 
Del cor ne vos dirai je plus, 
fors c'onques soner nel pot nus ; 
mes cil qui soner le porra, 
et son pris et s'enor fera 
devant toz ces de ma contree ; 
s'avra tel enor ancontree 
que tuit enorer le vandront 
et au meillor d'ax le tandront. 
Or n'i a plus de cest afere : 
feites voz genz arriere trere, 
car la Joie vanra par tans, 
qui vos fera dolant, ce pans. » 
Atant li rois Evrains le leisse, 
et cil vers Enyde se beisse, 
qui delez lui grant duel feisoit, 
neporquant, celese teisoit, 
car diax que l'an face de boche 
ne vaut neant, s'au cuer ne toche. 
Et cil, qui bien conuist son cuer, 
li a dit : « Bele douce suer, 
gentix dame leax et sage, 
bien conuis tot vostre corage : 
peor avez grant, bien le voi, 
si ne savez ancor por coi. 
Mes por neant vos esmaiez 
jusqu'a itant que vos voiez 
que mes escuz iert depeciez 
et ge dedanz le cors bleciez, 
et verroiz de mon hauberc blanc 
les mailles covrir de mon sanc, 
et mon hiaume frait et quassé, 
et moi recreant et lassé 
que plus ne me porrai desfandre, 
ainz m'estovra merci atandre 
et deprier outre mon vuel. 
Lors porroiz fere vostre duel, 
que trop tost comancié l'avez. 
Douce dame, ancor ne savez 
que ce sera, ne ge nel sai ; 
de neant estes an esmai, 
car bien sachiez seüremant, 
s'an moi n'avoit de hardemant 
fors tant con vostre amors m'an baille, 
ne crienbroie je an bataille, 
cors a cors, nul home vivant. 
Si fais folie, qui m'an vant, 
mes je nel di por nul orguel, 
fors tant que conforter vos vuel. 
Confortez vos, lessiez ester ! 
Je ne puis plus ci arester 
ne vos n'iroiz plus avoec moi, 
car avant mener ne vos doi, 
si con li rois l'a comandé. » 
Lors la beise et comande a Dé, 
et ele i recomande lui ; 
mes mout li torne a grant enui 
quant ele nel siust et convoie 
tant qu'ele sache et qu'ele voie 
quex avanture ce sera 
et comant il esploitera. 
mes a remenoir li estuet, 
car avant sivre ne le puet. 
Ele remaint triste et dolante. 
Et cil s'an vet tote une sante, 
seus, sanz conpaignie de gent, 
tant qu'il trova .i. lit d'argent 
covert d'un drap brosdé a or 
desoz l'onbre d'un siquamor, 
et sor le lit une pucele, 
gente de cors et de vis bele 
de totes biautez a devise, 
la s'estoit tote seule assise. 
De li ne vuel plus deviser, 
mes qui bien seüst raviser 
et son ator et sa biauté, 
dire poïst por verité 
c'onques Lavine de Laurente, 
qui tant par fu et bele et gente, 
n'ot de nule biauté le quart. 
Erec s'aproche cele part, 
qui de plus pres la vialt veoir ; 
lez li s'ala Erec seoir. 
Atant ez vos un chevalier, 
sozles arbres, par le vergier, 
armé d'unes armes vermoilles, 
qui estoit granz a merevoilles ; 
et s'il ne fust granz a enui, 
soz ciel n'eüst plus bel de lui, 
mes il estoit .i. pié plus granz, 
a tesmoing de totes les genz, 
que chevaliers que l'an seüst. 
Einz que Erec veü l'eüst, 
si s'escria : « Vasax ! Vasax ! 
Fos estes, se ge soie sax, 
qui vers ma dameisele alez. 
Mien esciant, tant ne valez 
que vers li doiez aprochier. 
Vos conparroiz ancui mout chier 
vostre folie, par ma teste. 
Estez arriers ! » Et il s'areste, 
si le regarde, et cil s'estut. 
Li uns vers l'autre ne se mut 
tant qu'Erec respondu li ot 
trestot quanque dire li plot. 
« Amis, fet il, dire puet l'an 
folie ausi tost come san. 
Menaciez tant con vos pleira, 
et je sui cil qui se teira, 
qu'an menacier n'a nul savoir. 
Savez por coi ? Tex cuide avoir 
le geu joé, qui puis le pert ; 
et por c'est fos tot en apert 
qui trop cuide et qui trop menace. 
S'est qui fuie, asez est qui chace ; 
mes je ne vos dot mie tant 
que je m'an fuie, ainçois atant 
apareilliez de moi desfandre, 
s'est qui estor me voelle randre, 
que par force feire l'estuisse 
n'autremant eschaper n'an puisse. 
- Nenil, fet il, se Dex me saut. 
Sachiez bataille ne vos faut, 
que je vos requier et desfi. » 
Ice sachiez vos tot de fi : 
einz puis n'i ot resnes tenues ; 
n'orent mie lances menues, 
ainz furent grosses et plenees, 
et si estoient bien fenees, 
s'an furent plus roides et forz. 
Sor les escuz par tel esforz 
s'antrefierent des fers tranchanz 
que parmi les escuz luisanz 
passa de chascun une toise ; 
mes li uns l'autre an char n'adoise, 
ne lance brisiee n'i ot. 
Chascuns au plus tost que il pot 
a sa lance sachiee a lui, 
si s'antrevienent anbedui 
et revienent a droite joste. 
Li uns ancontre l'autre joste, 
si se fierent par tel angoisse 
que l'une et l'autre lance froisse 
et li cheval desoz aus chieent. 
Et cil qui sor les seles sieent 
ne se tienent a rien grevé : 
isnelemant sont relevé, 
car preu estoient et legier. 
A pié sont enmi le vergier, 
si s'antrevienent demanois 
as boens branz d'acier vienois, 
et fierent granz cos et nuisanz 
sor les escuz clers et luisanz, 
si que trestoz les escartelent 
et que li oel lor estancelent ; 
ne ne se pueent mialz pener 
d'aus anpirier et d'ax grever 
que il se painnent et travaillent. 
Andui fieremant s'antrasaillent 
as plaz des branz et as tranchanz. 
Tant se sont martelé les danz 
et les joes et les nasez 
et poinz et braz et plus assez, 
temples et hateriax et cos, 
que tuit lor an duelent li os. 
Mout sont duillant et mout sont las ; 
neporquant ne recroient pas, 
ainçois s'esforcent mialz et mialz. 
La suors lor troble les ialz 
et li sans qui avoec degote, 
si que par po ne voient gote, 
et bien sovant lor cos perdoient 
come cil qui pas ne veoient 
les espees sor aus conduire ; 
ne ne pooit mes gueres nuire 
li uns a l'autre ; neporquant 
ne dotez ja ne tant ne quant 
que tote lor force n'an facent. 
Por ce que li oel lor esfacent 
si que tot perdent le veoir, 
et leissent lor escuz cheoir, 
si s'antraerdent par grant ire ; 
li uns l'autre sache et detire, 
si que sor les genouz s'abatent. 
Ensi longuemant se conbatent, 
tant que l'ore de none passe, 
et li granz chevaliers se lasse 
si que tote li faut l'alainne. 
Erec a son talant le mainne 
et sache et tire si que toz 
les laz de son hiaume a deroz 
et si que devers lui l'ancline. 
Cil chiet a danz sor la poitrine 
ne n'a pooir de relever. 
Que que il li doie grever, 
li covint dire et otroier : 
« Conquis m'avez, nel puis noier ; 
mes mout me torne a grant contraire. 
Et neporquant de tel afaire 
poez estre et de tel renon 
qu'il ne m'an sera se bel non ; 
et mout voldroie par proiere, 
s'estre puet an nule meniere, 
que je vostre droit non seüsse, 
por ce que confort an eüsse. 
Se miaudres de moi m'a conquis, 
liez an serai, ce vos plevis ; 
mes se il m'est si ancontré 
que pires de moi m'ait outré, 
de ce doi ge grant duel avoir. 
- Amis, tu viax mon non savoir, 
fet Erec, et jel te dirai, 
ja ainz de ci ne partirai ; 
mes ce iert par tel covenant 
que tu me dies maintenant 
por coi tu iés an cest jardin. 
Savoir an voel tote la fin, 
que ton non dies et la Joie, 
que mout me tarde que je l'oie. 
- La verité del tot an tot, 
sire, fet il, sanz nul redot, 
vos dirai tot quanque vos plest. » 
Erec son non plus ne li test. 
« Oïs onques parler, fet il, 
del roi Lac et d'Erec son fil ? 
- Oïl, sire, bien le conui, 
car a la cort le roi Lac fui 
mainz jorz, ainz que chevaliers fusse, 
ne ja, son vuel, ne m'an meüsse 
d'ansanble lui por nule rien. 
- Dons me doiz tu conuistre bien, 
se tu fus onques avoec moi 
a la cort mon pere le roi. 
- Par foi, donc m'est bien avenu ! 
Or oez qui m'a retenu 
an cest vergier si longuemant ; 
trestot vostre comandemant 
voel je dire que qu'il me griet. 
Cele pucele, qui la siet, 
m'ama des enfance et je li. 
A l'un et a l'autre abeli 
et l'amors crut et amanda 
tant que ele me demanda 
un don, mes el nel noma mie. 
Qui veheroit neant s'amie ? 
N'est pas amis qui antresait 
tot le boen s'amie ne fait, 
sanz rien leissier et sanz faintise, 
s'il onques puet an nule guise. 
Creantai li sa volanté, 
et quant li oi acreanté, 
si vost ancor que li plevisse. 
Se plus volsist, plus an feïsse, 
mes ele me crut par ma foi. 
Fiancié li, si ne soi quoi, 
tant qu'avint que chevaliers fui : 
li rois Evrains, cui niés je sui, 
m'adoba veant mainz prodomes 
dedanz cest vergier ou nos somes. 
Ma dameisele, qui siet la, 
tantost de ma foi m'apela 
et dist que plevi li avoie 
que ja mes de ceanz n'istroie 
tant que chevaliers i venist 
qui par armes me conqueïst. 
Reisons fu que je remainsisse, 
ainz que ma fiance mantisse, 
ja ne l'eüsse je plevi. 
Des que ge soi le boen et vi 
a la rien que ge oi plus chiere, 
n'an dui feire sanblant ne chiere 
que nule rien me despleüst ; 
car, se ele l'aparceüst, 
el retraissist a li son cuer, 
et je nel volsisse a nul fuer 
por rien qui poïst avenir. 
Ensi me cuida retenir 
ma dameisele a lonc sejor ; 
ne cuidoit pas que a nul jor 
deüst an cest vergier antrer 
vasaus qui me deüst outrer. 
Par ce me cuida a delivre, 
toz les jorz que j'eüsse a vivre, 
avoec li tenir an prison. 
Et ge feïsse mesprison, 
se de rien nule me fainsisse
que trestoz ces ne conqueïsse 
vers cui ge eüsse puissance : 
vilainne fust tex delivrance. 
Bien vos puis dire et acointier 
que je n'ai nul ami si chier 
vers cui je m'an fainsisse pas ; 
onques mes d'armes ne fui las 
ne de conbatre recreüz. 
Bien avez les hiaumes veüz 
de ces que j'ai vaincuz et morz ; 
mes miens n'an est mie li torz, 
qui reison voldroit esgarder : 
de ce ne me poi ge garder 
se ge ne volsisse estre fax 
et foimantie et desleax. 
La verité vos en ai dite, 
et, sachiez bien, n'est pas petite 
l'enors que vos avez conquise. 
Mout avez an grant joie mise 
la cort mon oncle et mes amis, 
c'or serai hors de ceanz mis ; 
et por ce que joie an feront 
tuit cil qui a la cort vanront, 
Joie de la Cort l'apeloient 
cil qui la joie an atandoient. 
Tant longuemant l'ont atandue 
que premiers lor sera randue 
par vos, qui l'avez desresniee. 
Mout avez matee et fesniee 
mon pris et ma chevalerie, 
et bien est droiz que je vos die 
mon non, quant savoir le volez : 
Maboagrins sui apelez, 
mes ne sui nes point coneüz, 
an leu ou j'aie esté veüz, 
par remanbrance de cest non, 
s'an cest païs solemant non, 
car onques tant con vaslez fui, 
mon non ne dis ne ne conui. 
Sire, la veritez savez 
de quanque vos requis m'avez, 
mes a dire vos ai ancor. 
Il a an cest vergier un cor 
que bien avez veü, ce croi : 
hors de ceanz issir ne doi 
tant que le cor aiez soné, 
et lors m'avroiz desprisoné 
et lors comancera la Joie. 
Qui que l'antande et qui que l'oie, 
ja essoines ne le tandra, 
quant la voiz del cor antandra, 
que a la cort ne vaigne tost. 
Levez de ci, sire ; alez tost 
por le cor isnelemant prandre, 
que n'i avez plus que atandre, 
s'an feites ce que vos devez. » 
Maintenant s'est Erec levez 
et cil se lieve ansanble o lui, 
au cor an vienent anbedui. 
Erec le prant et si le sone ; 
tote sa force i abandone 
si que mout loing an va l'oïe. 
Mout s'an est Enyde esjoïe ; 
liez est li rois et sa gent liee ; 
n'i a un seul cui mout ne siee 
et mout ne pleise ceste chose. 
Nus n'i cesse ne ne repose 
de joie feire et de chanter. 
Ce jor se pot Erec vanter 
c'onques tel joie ne fu feite ; 
ne porroit pas estre retreite 
ne contee par boche d'ome, 
mes je vos an dirai la some 
briemant sanz trop longue parole. 
Par le païs novele vole 
qu'ainsi est la chose avenue. 
Puis n'i ot nule retenue 
que tuit ne venissent a cort ; 
de toz sanz li pueples i cort, 
qu'a pié que a cheval batant, 
que li uns l'autre n'i atant. 
Et cil qui el vergier estoient 
d'Erec desarmer s'aprestoient, 
et chantoient par contançon 
tuit de la joie une chançon, 
et les dames .i. lai troverent 
que le Lai de Joie apelerent ; 
mes n'est gueres li lais saüz. 
Bien est de joie Erec paüz 
et bien serviz a son creante. 
Mes celi mie n'atalante 
qui sor le lit d'argent seoit : 
la Joie que ele veoit 
ne li venoit mie a pleisir ; 
mes mainte gent covient sofrir 
et esgarder ce qui lor poise. 
Mout fist Enyde que cortoise : 
por ce que pansive la vit 
et seule seoir sor le lit, 
li prist talanz que ele iroit 
a li, si li demanderoit 
de son afeire et de son estre, 
et anquerroit, s'il pooit estre, 
qu'ele del suen li redeïst, 
mes que trop ne li desseïst. 
Seule i cuida Enyde aler, 
que nelui n'i cuida mener ; 
mes des dames et des puceles, 
des mialz vaillanz et des plus beles, 
la suioient une partie 
par amor et par conpaignie, 
et por celi feire confort 
a cui la Joie enuioit fort, 
por ce qu'il li estoit avis 
c'or ne seroit mes ses amis 
avoec li tant con il soloit, 
quant il del vergier issir doit. 
A cui qu'il oncdesabelisse, 
ne puet müer qu'il ne s'an isse, 
que venue est l'ore et li termes. 
Por ce li coroient les lermes 
des ialz tot contreval le vis. 
Mout plus que je ne vos devis 
estoit dolante et correciee, 
et neporquant si s'est dreciee ; 
mes de nule ne li est tant 
de ces qui la vont confortant 
que ele an lest son duel a feire. 
Enyde come deboneire 
la salue ; cele ne pot 
de grant piece respondre mot, 
car sopir et sanglot li tolent 
qui mout l'anpirent et afolent. 
Grant piece aprés li a randu 
la dameisele son salu, 
et quant ele l'ot esgardee 
une grant piece et ravisee, 
sanbla li qu'ele l'ot veüe 
autre foiee et coneüe ; 
mes n'an fu pas tres bien certainne, 
ne d'anquerre ne li fu painne 
dom ele estoit, de quel païs 
et dom ses sires ert naïs : 
d'aus .ii. demande qui il sont. 
Enyde tantost li respont 
et la verité li reconte. 
« Niece, fet ele, sui le conte 
qui tient Laluth an son demainne, 
fille de sa seror germainne ; 
a Laluth fui nee et norrie. » 
Ne puet müer que lors ne rie 
cele qui tant s'an esjoïst, 
einz que plus dire li oïst, 
que de son duel mes ne li chaut. 
De leesce li cuers li faut 
ne ne puet sa joie celer ; 
beisier la vet et acoler 
et dist : « Je sui vostre cosine, 
sachiez que c'est veritez fine, 
et vos estes niece mon pere, 
car il et li vostres sont frere ; 
mes je cuit que vos ne savez, 
ne oï dire ne l'avez, 
comant je ving an ceste terre. 
Li cuens vostre oncles avoit guerre, 
si vindrent a lui an soldees 
chevalier de maintes contrees. 
Ensi, bele cosine, avint 
que avoec .i. soudoier vint, 
li niés le roi de Brandigan ; 
chiés mon pere fu pres d'un an, 
bien a, ce croi, .xii. anz passez. 
Ancor estoie anfes asez 
et il ert biax et avenanz ; 
la feïmes noz covenanz 
antre nos .ii., tex con nos sist. 
Einz ne vos rien qu'il ne volsist, 
tant qu'a amer me comança ; 
si me plevi et fiança 
que toz jorz mes amis seroit 
et que il ça m'an amanroit. 
Moi plot et a lui d'autre part. 
Lui demora et moi fu tart 
que ça m'an venisse avoec lui ; 
si nos  [...] venimes andui, 
que nus ne le sot mes que nos ; 
a cel jor antre moi et vos 
estiens juenes et petites. 
Voir vos ai dit ; or me redites, 
ausi con ge vos ai conté, 
de vostre ami la verité, 
par quel avanture il vos a. 
- Bele cosine, il m'espousa, 
si que mes peres bien le sot 
et ma mere qui joie en ot. 
Tuit le sorent et lié an furent 
nostre parant, si com il durent ; 
liez an fu meïsmes li cuens, 
car il est chevaliers si buens 
qu'an ne porroit meillor trover ; 
ne n'est or pas a esprover 
de bonté ne de vaselage : 
ne set l'an tel de son aage, 
ne cuit que ses parauz soit nus. 
Il m'ainme mout et je lui plus, 
tant qu'amors ne puet estre graindre. 
Onques ancor ne me soi faindre 
de lui amer, ne je ne doi : 
voir, mes sires est filz de roi, 
et si me prist et povre et nue ; 
par lui m'est tex enors creüe 
qu'ainz a nule desconseilliee 
ne fu si granz apareilliee. 
Et s'il vos plest, jel vos dirai, 
si que de rien n'an mantirai, 
comant je ving a tel hautesce ; 
ja del dire ne m'iert peresce. » 
Lors li conta et reconut 
comant Erec vint a Laluth, 
car ele n'ot del celer cure ; 
bien li reconta l'avanture 
tot mot a mot sanz antrelais. 
Mes a reconter vos an lais, 
por ce que d'enui croist son conte 
qui .ii. foiz une chose conte. 
Quequ'eles parolent ansanble, 
une dame seule s'an anble, 
qui as barons le vet conter 
por la Joie croistre et monter. 
De ceste joie s'esjoïrent 
tuit ansanble cil qui l'oïrent, 
et quant Maboagrains le sot, 
sor toz les autres joie en ot. 
Ce que s'amie se conforte, 
et la dame qui li aporte 
la novele hastivemant, 
l'a fet mout lié soudenemant ; 
liez an fu meïsmes li rois, 
qui grant joie feisoit einçois, 
mes or la fet asez graignor. 
Enyde vient a son seignor 
et sa cosine o lui amainne, 
plus bele que ne fu Elainne 
et plus gente et plus avenant. 
Contre eles corent maintenant 
antre Erec et Maboagrain 
et Guivret et le roi Evrain, 
et trestuit li autre i acorent, 
si les saluent et enorent, 
que nus ne s'an faint ne retret. 
Maboagrains grant joie fet 
d'Enyde, et ele ausi de lui ; 
Erec et Guivrez anbedui 
refont joie de la pucele ; 
grant joie font et cil et cele, 
si s'antrebeisent et acolent. 
De raler el chastel parolent, 
car trop ont el vergier esté ; 
de l'issir sont tuit apresté, 
si s'an issent joie feisant 
et li uns l'autre antrebeisant. 
Trestuit aprés le roi s'an issent, 
mes ainz que el chastel venissent, 
furent asanblé li baron 
de tot le païs anviron, 
et tuit cil qui la Joie sorent 
i vindrent, qui venir i porent. 
Granz fu l'asanblee et la presse, 
chascuns d'Erec veoir s'angresse 
et haut et bas, et povre et riche. 
Li uns devant l'autre se fiche, 
si le saluent et anclinent, 
et dïent tuit, c'onques ne finent : 
« Dex saut celui par cui ressort 
joie et leesce an nostre cort ! 
Dex saut le plus boen eüré 
que Dex a feire ait anduré ! » 
Ensi jusqu'a la cort l'an mainnent 
et de joie faire se painnent, 
si con li cuer les an semonent. 
Harpes, vieles i resonent, 
gigues, sautier et sinphonies 
et trestotes les armonies 
qu'an porroit dire ne nomer. 
Mes je le vos vuel assomer 
briemant sanz trop longue demore. 
Li rois a son pooir l'enore, 
et tuit li autre sanz feintise ; 
n'i a nul qui de son servise 
ne s'aparaut mout volantiers. 
Trois jorz dura la Joie antiers, 
einz qu'Erec s'an poïst torner. 
Au quart ne volt plus sejorner 
por rien qu'an li seüst proier. 
Grant joie ot a lui convoier 
et mout grant presse au congié prandre. 
Ne pooit pas les saluz randre 
an demi jor par un et un, 
s'il volsist respondre a chascun ; 
les barons salue et acole, 
les autres a une parole 
comande a Deu toz et salue. 
Et Enyde ne rest pas mue 
au congié prandre des barons : 
toz les salue par lor nons 
et il li tuit comunemant. 
Au departir mout dolcemant 
beise et acole sa cosine. 
Departi sont, la Joie fine. 
Cil s'an vont, et cil s'an retornent. 
Erec et Guivrez ne sejornent, 
mes a joie lor voie tindrent 
tant que au chastel tot droit vindrent 
ou li rois lor fu anseigniez. 
Le jor devant estoit seniez, 
ansanble o lui priveemant 
en ses chanbres tant seulemant 
.v. .c. barons de sa meison ; 
onques mes an nule seison 
ne fu trovez li rois si seus, 
si an estoit mout angoisseus 
que plus n'avoit gent a sa cort. 
Atant uns messages acort, 
que il orent fet avancier 
por lor venue au roi noncier ; 
si s'an vint tost devant la rote. 
Le roi trova et sa gent tote, 
si le salue come sages 
et dist : « Sire, ge sui messages 
Erec et Guivret le Petit. » 
Aprés li a conté et dit 
qu'a sa cort veoir le venoient. 
Li rois respont : « Bien veignant soient, 
come baron vaillant et preu ; 
meillors d'aus .ii. ne sai nul leu, 
d'aus iert mout ma corz amandee. » 
Lors a la reïne mandee, 
si li a dites les noveles. 
Li autre font metre lor seles 
por aler contre les barons ; 
einz ne chaucierent esperons, 
tant se hasterent de monter. 
Briemant vos voel dire et conter 
que ja estoit el borcvenue 
la rote de la gent menue, 
garçon et queu et botellier, 
por les ostex apareillier ; 
la granz rote venoit aprés. 
S'estoient ja venu si pres 
qu'an la vile estoient antré ; 
maintenant se sont ancontré, 
si s'antresaluent et beisent. 
As ostex vienent, si s'aeisent, 
si se desvestent et atornent, 
de lor beles robes s'atornent ; 
et quant il furent atorné, 
a la cort s'an sont retorné. 
A cor vienent, li rois les voit, 
et la reïne, qui desvoit 
d'Erec et d'Enyde acoler ; 
de li poïst l'en oiseler, 
tant estoit de grant joie plainne. 
Chascuns d'ax conjoïr se painne, 
et li rois pes feire comande, 
puis anquiert Erec et demande 
noveles de ses avantures. 
Quant apeisiez fu li murmures, 
Erec ancomance son conte : 
ses avantures li reconte, 
que nule n'en i antroblie. 
Mes cuidiez vos que je vos die 
quex acoisons le fist movoir ? 
Naie, que bien savez le voir 
et de ice et d'autre chose 
si con ge la vos ai esclose. 
Li reconters me seroit griés, 
que li contes n'est mie briés, 
qui le voldroit recomancier 
et les paroles ragencier 
si com il lor conta et dist 
des .iii. chevaliers qu'il conquist 
et puis des .v., et puis del conte 
qui feire li volt si grant honte ; 
et puis des jaianz dist aprés, 
trestot en ordre pres a pres 
ses avantures lor conta 
jusque la ou il esfronta 
le conte qui sist au mangier, 
et con recovra son destrier. 
« Erec, dist li rois, biax amis, 
or remanez an cest païs 
en ma cort, si con vos solez. 
- Sire, des que vos le volez, 
je remandrai mout volentiers 
.ii. anz ou trois trestoz antiers, 
mes priez Guivret tot ausi 
del remenoir, et gel li pri. » 
Li rois del remenoir le prie 
et cil la remenance otrie. 
Ensi remainnent amedui ; 
li rois les retient avoec lui, 
ses tint mout chiers et enora. 
Erec a cort tant demora, 
Guivrez et Enyde, antr'aus trois, 
que morz fu ses peres li rois, 
qui vialz ert et de grant aage. 
Maintenant murent li message ; 
li baron qui l'alerent querre, 
li plus haut home de sa terre, 
tant le quistrent et demanderent 
que a Tintajuel le troverent, 
.viii. jorz devant Natevité. 
Cil li distrent la verité, 
comant il estoit avenu 
de son pere, le viel chenu, 
qui morz estoit et trespassez. 
Erec an pesa plus asez 
qu'il ne mostra sanblant as genz, 
mes diaus de roi n'est mie genz, 
n'a roi n'avient qu'il face duel. 
La ou il ert, a Tintajuel, 
fist chanter vigiles et messes, 
promist et randi les promesses 
si com il les avoit promises, 
as meisons Deu et as eglises. 
Mout fist bien ce que fere dut : 
povres mesaeisiez eslut, 
plus de cent et .lx. .ix., 
si les revesti tot de nuef ; 
as povres clers et as provoires 
dona, que droiz fu, chapes noires 
et chaudes pelices desoz. 
Mout fist por Deu grant bien a toz : 
a ces qu'an avoient mestier 
dona deniers plus d'un setier. 
Qant departi ot son avoir, 
aprés fist .i. mout grant savoir, 
que del roi sa terre reprist ; 
aprés si li pria et dist 
qu'il le coronast a sa cort. 
Li rois dist que tost s'an atort, 
car coroné seront andui, 
il et sa fame avoec lui, 
a la Natevité qui vient, 
et dist : « Aler nos an covient 
desi qu'a Nantes an Bretaigne ; 
la porteroizroial ansaigne, 
corone d'or et ceptre el poing : 
cest don et ceste enor vos doing. » 
Erec le roi an mercia 
et dist que mout doné li a. 
A la Natevité ansanble 
li roiz toz ses barons asanble ; 
trestot par un et un les mande 
et les dames venir comande : 
toz les manda, nus n'i remaint. 
Et Erec an comanda maint : 
maint venir en i comanda, 
plus en i vint qu'il ne cuida 
por lui servir et enor fere. 
Ne vos sai dire ne retrere 
qui fu chascuns ne de lor non, 
mes qui qu'i venist ne qui non, 
Erec n'oblia pas le pere 
ma dame Enyde ne sa mere. 
Cil fu mandez premieremant, 
et vint a cort mout richemant 
con riches ber et chastelains ; 
n'ot pas rote de chapelains 
ne de gent fole n'esbaïe, 
mes de bone chevalerie 
et de gent mout bien atornee. 
Chascun jor font mout grant jornee ; 
tant chevalchierent chascun jor 
qu'a grant joie et a grant enor, 
la voille de Natevité, 
vindrent a Nantes la cité. 
Onques nul leu ne s'aresterent 
jusqu'an la haute sale antrerent ; 
Erec et Enyde les voient, 
ancontre vont, plus ne deloient, 
si les saluent et acolent ; 
mout dolcemant les aparolent 
et font joie, si com il durent. 
Quant antreconjoï se furent, 
tuit .iiii. main a main se tindrent, 
jusque devant le roi s'an vindrent, 
si le saluent maintenant 
et la reïne ansemant 
qui delez lui seoit ancoste. 
Erec tint par la main son oste 
et dist : « Sire, veez vos ci 
mon boen oste et mon boen ami, 
qui me porta si grant enor 
qu'an sa meison me fist seignor : 
einz qu'il me coneüst de rien, 
me herberja et bel et bien ; 
quanque il ot m'abandona, 
neïs sa fille me dona 
sanz los et sanz consoil d'autrui. 
- Et ceste dame ansanble o lui, 
amis, fet li rois, qui est ele ? » 
Erec nule rien ne li cele : 
« Sire, fet il, de ceste dame 
vos di qu'ele est mere ma fame. 
- Sa mere est ele ? - Voire, sire. 
- Certes donc puis je tres bien dire 
que mout doit estre bele et gente 
la flors qui ist de si bele ante, 
et li fruiz miaudres qu'an i quiaut, 
car qui de boen ist, soef iaut. 
Bele est Enyde, et bele doit 
estre, par reison et par droit, 
que bele dame est mout sa mere, 
biau chevalier a en son pere. 
De rien nule ne les angigne, 
car mout retret bien et religne 
a anbedeus de mainte chose. » 
Ci se test li rois et repose, 
si lor comande qu'il s'asieent ; 
cil son comandemant ne vieent : 
assis se sont tot maintenant. 
Or a Enyde joie grant, 
car son pere et sa mere voit, 
que mout lonc tans passé avoit 
que ele nes avoit veüz. 
Mout l'an est granz joies creüz, 
mout l'en fu bel et mout li plot, 
s'an fist joie quanqu'ele pot ; 
mes n'en pot pas tel joie faire 
qu'ancor n'an fust la joie maire. 
Ne je n'an voel ore plus dire, 
car vers la gent li cuers me tire 
qui la estoit tote asanblee 
de mainte diverse contree. 
Asez i ot contes et rois, 
normanz, bretons, escoz, einglois ; 
d'Eingleterre et de Cornoaille 
i ot mout riche baronaille ; 
car des Gales jusqu'an Anjo 
n'an Alemaigne n'an Peito 
n'ot chevalier de grant afeire 
ne gentil dame deboneire 
don les meillors et les plus gentes 
ne fussent a la cort a Nantes, 
que li rois les ot toz mandez. 
Or oez, se vos comandez : 
quant la corz fu tote asanblee, 
einçois que tierce fust sonee, 
ot adobez li rois Artus 
.iiii. cenz chevaliers et plus, 
toz filz de contes et de rois ; 
chevax dona a chascun trois 
et robes a chascun .iii. peire, 
por ce que sa corz mialz apeire. 
Mout fu li rois puissanz et larges : 
ne dona pas mantiax de sarges, 
ne de conins ne de brunetes, 
mes de samiz et d'erminetes, 
de veir antier et de diapres, 
listez d'orfrois roides et aspres. 
Alixandres, qui tant conquist 
que desoz lui tot le mont mist, 
et tant fu larges et tant riches, 
fu anvers lui povres et chiches ; 
Cesar, l'empereres de Rome, 
et tuit li roi que l'en vos nome 
an diz et an chançons de geste, 
ne dona tant a une feste 
come li rois Artus dona 
le jor que Erec corona ; 
ne tant n'osassent pas despandre 
antre Cesar et Alixandre 
com a la cort ot despandu. 
Li mantel furent estandu 
a bandon par totes les sales ; 
tuit furent gitié hors des males, 
s'an prist qui vost, sanz contrediz. 
Enmi la cort, sor un tapiz, 
ot .xxx. muis d'esterlins blans, 
car lors avoient a cel tans 
coreü des le tans Merlin 
par tote Bretaigne esterlin. 
Iluec pristrent livreison tuit, 
chascuns an porta cele nuit 
tant com il vost a son ostel. 
A tierce, le jor de Noël, 
sont ilueques tuit asanblé ; 
tot ot Erec le cuer anblé 
la granz joie qui li aproche. 
Or ne porroit lengue ne boche 
de nul home, tant seüst d'art, 
deviser le tierz ne le quart 
ne le quint de l'atornemant 
qui fu a son coronemant. 
Donc voel ge grant folie anprandre, 
qui au descrivre voel antandre ; 
mes des que feire le m'estuet, 
et c'est chose qu'an feire puet, 
ne leirai pas que ge n'an die 
selonc mon san une partie. 
En la sale ot .ii. faudestués 
d'ivoire, blans et biax et nués, 
d'une meniere et d'une taille. 
Cil qui les fist, sanz nule faille, 
fu mout soutix et angigneus, 
car si les fist sanblanz andeus 
d'un haut, d'un lonc, et d'un ator, 
ja tant n'esgardessiez antor 
por l'un de l'autre dessevrer 
que ja i poïssiez trover 
an l'un qui an l'autre ne fust. 
N'i avoit nule rien de fust, 
se d'or non et d'ivoire fin. 
Antaillié furent de grant fin, 
car li dui manbre d'une part 
orent sanblance de liepart, 
li autre dui de corquatrilles. 
Uns chevaliers, Bruianz des Illes, 
en avoit fet don etseisine 
le roi Artus et la reïne. 
Li rois Artus sor l'un s'asist, 
sor l'autre Erec aseoir fist, 
qui fu vestuz d'un drap de moire. 
Lisant trovomes an l'estoire 
la description de la robe. 
Si an trai a garant Macrobe 
qui an l'estoire mist s'antante, 
qui l'antendié, que je ne mante. 
Macrobe m'anseigne a descrivre, 
si con je l'ai trové el livre, 
l'uevre del drap et le portret. 
Quatre fees l'avoient fet, 
par grant san et par grant mestrie 
en fu l'ovraigne establie
si com eleesgarde et mesure 
con li ciax et la terre dure, 
si que de rien nule n'i faut 
et puis le bas et puis le haut 
et puis le lé et puis le lonc 
et puis esgarde par selonc 
con la mers est lee et parfonde, 
et si mesure tot le monde. 
Ceste oevre i mist la premerainne, 
et la seconde mist sa painne 
en Arimetique portraire, 
si se pena de mout bien faire, 
si com ele nonbre par sans 
les jorz et les ores del tans, 
et l'eve de mer gote a gote 
et puis la gravele trestote 
et les estoiles tire a tire ; 
bien an set la verité dire, 
et quantes fuelles an bois a ; 
onques nonbres ne l'an boisa 
ne ja n'an mantira de rien, 
car ele i viaut antandre bien. 
Tex ert l'uevre d'Arimetique, 
et la tierce oevre ert de Musique, 
a cui toz li deduiz s'acorde, 
chanz et deschanz et, sanz descorde, 
d'arpe, de rote et de viele. 
Ceste oevre estoit et boene et bele, 
car devant lui gisoient tuit 
li estrumant et li deduit. 
La quarte, qui aprés ovra, 
a mout boene oevre recovra, 
que la meillor des arz i mist : 
d'Astronomie s'antremist, 
cele qui fet tante mervoille 
et as estoiles s'an consoille 
et a la lune et au soloil. 
En autre leu n'an prant consoil 
de rien qui a feire li soit ; 
cil la consoille bien a droit 
de quanque cele li requiert, 
et quanque fu et quanque iert 
l'estuet certainnemant savoir 
sanz mantir et sanz decevoir. 
Ceste oevre fu el drap portreite 
don la robe Erec estoit feite 
a fil d'or ovree et tissue. 
La pane qui i fu cosue 
fu d'unes contrefetes bestes 
qui ont totes blondes les testes 
et les cosnoirs com une more, 
et les dos ont vermauz desore, 
les vantres noirs et la coe inde ; 
itex bestes neissent en Inde, 
si ont berbioletes non, 
ne manjuent se poissons non, 
quenele et girofle novel. 
Que vos diroie del mantel ? 
Mout fu riches et boens et biax ; 
.iiii. pierres ot es tassiax : 
d'une part ot .ii. crisolites, 
et de l'autre .ii. ametistes, 
qui furent assises en or. 
Enyde n'estoit pas encor 
venue el palés a cele ore ; 
quant li rois voit qu'ele demore, 
Gauvain i comande a aler 
por Enyde el palés mener. 
Gauvains i cort, ne fu pas lanz, 
o lui li rois Caroduanz 
et li larges rois de Gavoie; 
Guivrez li Petiz le convoie, 
aprés va Ydiers, li filz Nuht ; 
des autres barons i corut, 
et tot por les dames conduire, 
don l'en poïst .i. ost destruire, 
que plus en i ot d'un millier. 
Quanque pot, d'Enide atillier 
se fu la reïne penee. 
El palés l'en ont amenee 
d'une part Gauvains li cortois, 
de l'autre part li larges rois 
de Gavoie, qui mout l'ot chiere, 
tot por Erec qui ses niés iere. 
Quant eles vindrent el palés, 
contre eles cort a grant eslés 
li rois Artus et par franchise 
lez Erec a Enyde assise, 
car mout li vialt grant enor feire. 
Maintenant comanda fors treire 
.ii. corones de son tresor, 
totes massices de fin or. 
Quant il l'ot comandé et dit, 
les corones sanz nul respit 
li furent devant aportees, 
d'escharbocles anluminees, 
que .iiii. en avoit en chascune. 
Nule riens n'est clartez de lune 
a la clarté que porroit randre 
des escharbocles la plus mandre : 
por la clarté qu'eles gitoient, 
tuit cil qui el palés estoient 
si tres duremant s'esbloïrent
que de piece gote ne virent ; 
neïs li rois s'an esbloï
et neporquant mout s'esjoï, 
qu'il les vit si cleres et beles. 
L'une fist prandre a .ii. puceles, 
et l'autre a .ii. barons tenir. 
Puis comanda avant venir 
les evesques et les prieus 
et les abez religieus 
por enoindre le novel roi 
selonc la crestiene loi. 
Maintenant sont avant venu 
tuit li prelat, juesne et chenu, 
car a la cort avoit assez 
clers et evesques et abez. 
L'evesques de Nantes meïsmes, 
qui mout fu prodom et saintismes, 
fist le sacre del roi novel 
mout saintemant et bien et bel, 
et la corone el chief li mist. 
Li rois Artus aporter fist 
.i. ceptre qui mout fu loez ; 
del ceptre la façon oez, 
qui fu plus clers c'une verrine, 
toz d'une esmeraude anterine, 
et si avoit plain poing de gros. 
La verité dire vos os 
qu'an tot le monde n'a meniere 
de poisson ne de beste fiere 
ne d'ome ne d'oisel volage 
que chascuns lonc sa propre ymage 
n'i fust ovrez et antailliez. 
Li ceptres fu au roi bailliez, 
qui a mervoilles l'esgarda ; 
si le mist, que plus ne tarda, 
li rois Erec an sa main destre : 
or fu rois si com il dut estre. 
Puis ont Enyde coronee. 
Ja estoit la messe sonee, 
si s'an vont a la mestre eglise 
oïr la messe et le servise ; 
a l'eveschié s'an vont orer. 
De joie veïssiez plorer 
le pere et la mere Enyde, 
qui ot a non Tarsenesyde ; 
por voir ot non ensi sa mere, 
et Licoranz ot non ses pere ; 
mout estoient anbedui lié. 
Quant il vindrent a l'eveschié, 
ancontre s'an issirent hors, 
a reliques et a tresors, 
o croiz, o textre, o ancenssier, 
trestuit li moinne del mostier, 
et o chasses a toz cors sainz, 
car an l'eglise en avoit mainz. 
A l'encontre orent tot hors tret, 
et de chanter n'i ot po fet. 
Onques ansanble ne vit nus 
tant rois, tant contes ne tant dus 
ne tant barons a une messe ; 
si fu granz la presse et espesse 
que toz an fu li mostiers plains. 
Onques n'i pot antrer vilains, 
se dames non et chevalier. 
Dehors la porte del mostier 
en avoit ancores assez, 
tant en i avoit amassez 
que el mostier antrer ne porent. 
Quant tote la messe oïe orent, 
si sont el chastel retorné. 
Ja fu tot prest et atorné, 
tables mises et napes sus : 
.v. .c. tables i ot et plus ; 
mes ne vos voel pas feire acroire, 
mançonge sanbleroit trop voire, 
tables fussent mises a tire 
en un palés ; ja nel quier dire. 
Ainz en i ot cinc sales pleinnes, 
si que l'en pooit a granz peinnes 
voie antre les tables avoir. 
A chascune table por voir 
avoit ou roi ou duc ou conte, 
et .c. chevaliers tot par conte 
en chascune table seoient. 
Mil chevalier de pein servoient 
et mil de vin et mil de mes, 
vestuz d'ermins peliçons fres. 
Des mes divers don sont servi, 
neporquant se ge nel vos di, 
vos savroie bien reison randre ; 
mes il m'estuet a el antendre. 

Explycyt li romans d'Erec et d'Enyde. 
